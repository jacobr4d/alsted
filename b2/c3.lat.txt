CAPVT III.
De generalibus diuisionibus disciplinarum.

PRÆCEPTA.
GENERALIS diuisio disciplinarum est multiplex.
Est enim disciplina

I. Interna, vel externa; seu, habitualis, vel systematica.
Illa est habitus intellectualis, hominem perficiens, & aptum reddens ad artificiosè contemplandum, vel agendum: hæc est systema methodicum, de re aliqua scibili vtilique, ad erudiendum & perficiendum hominem.

II. Archetypa, vel ectypa.
Illa est causa huius; hæc illius effectuum.

III. Architectonica, vel subdita.
Illa imperat huic: hæc illi ancillatur, vnde & ancillaris dicitur, itemque ὑπηρετική.

IV. Subalternans, vel subalternata.
Illa probat aliquid huius; hæc ab illâ sumit aliquid probatum.

V. Pura, siue sincera, vel mixta, quæ & media.
Illa habet subiectum vnius categoricæ; hæc duarum.

VI. Propriè, vel impropriè dicta.
Illa est systema disciplinæ: hæc est vel pars vnius alicuius systematis, vel farrago ex variis systematicis.

VII. Acroamatica, vel exoterica.
Illa est sublimioris indaginis: hæc vulgaris doctrinæ.

VIII. Simplex, vel composita.
Ista est totalis, vel partialis.
Totalis est integrum systema: partialis est pars systematis.
Composita constat ex particulis variarum disciplinarum.

IX. Obiectiua, vel directiua.
Illa occupatur circa notiones primas, siue res ipsas: hæc circa voces, & notiones secundas.

X. Mensurans, vel mensurata.
Illa est aliarum norma: hæc ab aliis accipit normam.

XI. Accurata, vel coniecturalis.
Illa nititur principiis certis, vnde & ἐπιστημονική dicitur: hæc nititur principiis probabilibus, & δοξαστική appellatur.

XII. Realis, vel instrumentalis.
Illa versatur circa ipsas res: hæc circa organa rerum.

XIII. Generalis, vel specialis.
Illa tradit regulas generales, quibus multæ aliæ vtuntur: hæc, proprias.

XIV. Theoretica, practica, vel poëtica, seu, contemplatiua, actiua, vel factiua: seu, contemplatrix (aut speculatrix) operatrix, vel effectrix.
Illa tradit cognitionem veri: ista, actionem boni moralis: hæc, effectionem boni artificialis.

XV. Docens, vel vtens.
Illa tradit præcepta: hæc vsum præceptorum ostendit.

XVI. Naturalis, vel supernaturalis.
Illa dicitur ab homine, vt est homo: hæc dicitur ab homine, vt est Christianus.

REGVLÆ.

I. Diuisiones generales disciplinarum mirificè illustrant singularum naturam & vsum.
Nam quia sunt generales, possunt & debent singulis applicari. e.g. Logica est disciplina directiua, poëtica, &c. 
Applicantur autem vel copulatiue, vel disiunctiuè. 
Copulatiue, quatenus omnis disciplina est externa & interna, archetypa & ectypa, &c. 
Disiunctiuè, seu alternatiue; quatenus hæc vel illa disciplina est architectonica, vel subdita; theoretica, practica, vel poëtica, &c.

II. Omnis disciplina est interna, & externa.
Ratio est, quia omnis disciplina consideratur vel vt habitus in mente, vel vt systema extra mentem. 
Itaque hæc non est distributio generis in species, sed subiecti ex suis adiunctis.

III. Omnis disciplina est archetypa & ectypa.
Nam aut habitualis disciplina est archetypum disciplinæ systematicæ, aut contrà disciplina systematica est archetypum disciplinæ habitualis. 
Ita v.g. Logica habitualis in mente Aristotelis est archetypa. 
Logica, quam chartis mandauit, est ectypa: sed eadem est archetypa, quatenus peperit Logicam ectypam habitualem in mente discipulorum.

IV. Disciplinæ architectonicæ sunt, quæ præditæ sunt imperio theoretico, vel practico, vel poetico.
Imperium theoreticum est solius Metaphysicæ: imperium practicum est Politicæ, & Theologiæ: imperium poeticum est Logicæ, quatenus illa non quidem rebus ipsis imperat, sed menti nostræ ostendit normas, quibus illas subiiciat.

V. Disciplina una & eadem est generalis, & specialis.
Nam ut in hâc Encyclopædiâ videre est, omnes & singulæ disciplinæ diuiduntur in partem generalem, & specialem: quia nempe subiectum & finem suum explicant partim in genere, partim in specie. 
Etsi verò res ita se habet: tamen quædam disciplinæ respectu aliarum rectè dicuntur generales. 
e.g. Metaphysica est generalis, reliquæ sunt speciales, si veniant in comparationem cum Metaphysicâ. 
Sic Ethica est generalis respectu Œconomicæ & Politicæ.

VI. Nulla disciplina propriè dicta potest esse theoretica, & practica, si vocabula ista pressè accipiantur; secus, si latè.
Ratio prioris partis est, quia theoria & praxis hoc modo distinguuntur specie. 
Iam verò omnis disciplina propriè dicta est una specie. 
Itaque disciplina theoretica est pure theoretica; & practica est pure practica. 
Ratio posterioris partis est, quia theoria & praxis hoc modo non distinguuntur specie, sed tantum gradu. 
Nam omnis disciplina constat theoriâ, id est, cognitione præceptorum; & praxi, hoc est, vsu præceptorum. 
Itaque hoc sensu omnis disciplina est theoretica, & practica.
Et hinc quoque omnis disciplina est docens & vtens.
Quod attinet ad reliquas diuisiones generales, illæ in sequentibus explicantur.