CAPVT II.

De ordine disciplinarum.

PRÆCEPTA.

Ordo disciplinarum est inventionis, naturæ, dignitatis, vel doctrinæ.

Ordo inventionis est, quo disciplinæ, quòd generaliores, eò posteriori loco sunt inventæ.

Ordo naturæ est, quò disciplinæ, quòd simpliciores & generaliores, eò sunt priores naturâ.

Ordo dignitatis est, quo disciplinæ, quòd digniora habent subjècta & fines, eò sunt priores, id est, excellentiores.

Ordo doctrinæ, seu cognitionis, est vel accuratæ, vel melioris doctrinæ. 
Ille est idem cum ordine naturæ: hic accommodatus est ordinario captui discentium.

REGVLÆ.

I. Ordo inventionis in disciplinis est ferè fortuitus.
Ratio hujus regulæ est, quia inventores disciplinarum diverso tempore vixerunt, & occasionibus variis se offerentibus, Dei libero ductu & auspiciis, hæc vel illa invenerunt.
Itaque hunc ordinem oportet discernere ex Chronologiâ.
Illam itaque inferat consule.
Hoc tamen certum est, disciplinas generaliores posteriori loco inventas esse, quia hæc est natura inventionis, ut ex singularibus colligantur generalia.

II. Ordo naturæ in disciplinis est invariabilis.
Ita enim comparatum est, ut ea, quæ naturam habent, sint immutabilia.
Itaque ordo naturæ, ut in omnibus rebus, sic quoque in disciplinis variare non potest.
Perpetua verò hic lex obtinet: Quò quid simplicius, eò est prius naturâ.
Quam cynosuram si quis habeat ante oculos, facile potest perspicere quæ disciplinæ naturâ sint priores vel posteriores.

III. Dignitas disciplinarum colligitur a subjecto & fine.
Etsi enim dignitas etiam solet colligi à causâ efficiente, materiâ, formâ, effectis, & adjunctis: tamen ista duo in primis attenduntur in disciplinis; & quidem ita attenduntur, ut vel singula, vel utraque veniant in considerationem.
Sic v.g. theologia est omnium disciplinarum præstantissima, quia habet præstantissimum subjectum, quod est Deus; & præstantissimum finem, qui est, monstrare viam perveniendi ad fruitionem Dei.

IV. Ordo accuratæ, & melioris doctrinæ procedit viis diversis, non verò adversus.
Nam in ordine accuratæ doctrinæ præmittuntur illæ disciplinæ, quæ sunt simpliciores: in ordine doctrinæ meliores præmittuntur illæ disciplinæ, quæ sunt faciliores.
Facilitas autem ista duobus modis æstimatur: in genere, & in specie.
Ibi captus ingenii humani consideratur quantum ad speciem; hic, quantum ad individuum & temperamentum.
Fit enim sæpenumero ut ordo doctrinæ melioris in thesi cedat ordini melioris doctrinæ in hypothesi; quatenus videl. hæc & illa ingenia sunt magis aut minus capacia.
Sed plura de ordine disciplinarum pete ex cap. 4. hujus Technologiæ.