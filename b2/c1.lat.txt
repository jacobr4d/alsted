ENCYCLOPÆDIÆ  
LIBER SECUNDUS  
EXHIBENS  
TECHNOLOGIAM, id est, Doctrinam de proprietatibus, ordine, & numero disciplinarum.  

CAPUT PRIMUM.  
De proprietatibus disciplinarum.  
PRÆCEPTA.  

TECHNOLOGIA est secundum e præcognitis disciplinarum, de ipsarum habitudine ac serie.  
Dicitur eodem sensu Technographia.  

Estque generalis, vel specialis.  
Technologia generalis explicat de disciplinarum proprietatibus seu affectionibus, ordine, & divisione generali.  

Proprietates disciplinarum respiciunt convenientiam, vel differentiam ipsarum.  

Proprietates disciplinarum ratione convenientiae sunt absolutae vel relatæ.  

Absolutæ concernunt disciplinas in se spectatas.  
Suntque primæ, vel secundæ classis.  
Proprietates primæ classis sunt ratione finis & subiecti disciplinarum.  

Respectu finis duæ sunt proprietates: 1. Habere finem proprium, adequatum, & possibilem, 2. Tradere media ad finem illum consequendum sufficientia.  

Respectu subiecti sunt itidem duæ proprietates: videlicet habere subiectum, 1. adequatum, 2. præstabile.  

Proprietates absolutæ secundæ classis, spectant materiam, formam, & adiuncta disciplinarum.  

Respectu materiæ sunt septem proprietates: habenere scil. præcepta vera, perspicua, facilia, utilia, necessaria, homogena seu specie convenientia, & sufficientia.  

Respectu formæ hæc est proprietas: habere certam & methodicam præceptorum dispositionem; eamque ita comparatam, vt duæ sint partes cuiusque disciplinæ, una generalis, altera specialis; sive sit methodus synthetica sive analytica.  

Respectu adiunctorum commune est disciplinis, quod sunt necessariae, vitiles, cærtae, iucundae, &c.  

Proprietates disciplinarum relate sunt vel respectu Naturæ, vel respectu ipsarum disciplinarum, vel deunque ratione essentiæ & existentiae.  

Respectu Naturæ duæ sunt proprietates; vt nempe ars sit æmula Naturæ, & simul fit dux certior quam Natura.  

Respectu ipsarum disciplinarum duæ itidem sunt proprietates, subordinatio videl. & vinculu foriorum.  
Subordinatio est, qua disciplina inferior pendet ab aliqua superiori: alias subalternatio.  

Vinculum foriorum est, quo omnes disciplinæ inter se harmonicè consentiunt.  

Ratione essentiæ & existentiae disciplinæ sunt vel in ideâ, vel in subiecto.  

Proprietates disciplinarum ratione differentiæ sunt duæ. 
1. Habere subiectum informationis, tractationis, & operationes. 
2. Pro fine habere vel contemplationem veritatis, vel actionem virtutis, vel praebitionem instrumentorum veritatiaut vertuti subservientium.

REGVLÆ.  

I. Technologia tradit habitudinem & sedes disciplinarum. 
Qua duo necessariò sunt præcognoscenda.  
Ita enim fit, ut ad penitiorem cognitionem naturæ alicuius disciplinæ perveniamus.  
Deinde incredibile dictu est, quantum hoc adjuvet memoriam, si, quando rem aliquam legis, audis, vel vides, statim tecum cogites, ad quam pertineat disciplinam.  
Huc accedit, quod facilius disci potest disciplina, si teneatur ipsius sedes in Encyclopædiæ regno, adeoque convenientia cum aliis disciplinis, & differentia ab iisdem.  
Denique si disserendum sit de aliquo themate, valde prodest percurrere seriem disciplinarum, & dispicere quid ex quaque disciplinâ possit afferri in medium de isto themate.

II. Proprietates disciplinarum sunt ipsæmet leges constituendi & examinandi disciplinas philosophicas.
Sicut enim proprietates hominis constitutionem hominis ex materiâ & formâ suâ arguunt, & sunt veluti Lydius lapis, ad quem potest ac debet natura hominis examinari; sic etiam proprietates disciplinarum sunt conditiones essentiales in disciplinis constituendis requisitæ, ac proinde in iisdem examinandis adhibendæ.
Recte itaque dicitur, easdem esse regulas constituendi & examinandi disciplinas.

III. Quælibet disciplina certum, proprium, & adæquatum habeat finem.
Principiò quælibet disciplina debet habere finem: quia nulla disciplina temere, & frustrà fuit inventa, sed omnis alicuius boni gratiâ fuit constituta.
Unde rectè dicitur, Deus, natura, & ars nihil faciunt frustrà. 
Deinde finis debet esse proprius. 
Sicut enim quælibet disciplina propriam habet essentiam, ita & proprium finem. 
Proprius autem ille finis debet commensurari ad generalem, qui est perfectio aliqua hominis, & ad subiectum cuiusque disciplinæ. 
Nam quia ea est hominis imperfectio, ut non possit hoc vel illud scibile accuratè cognoscere, necessum est, ut peculiaris disciplina peculiarem naturæ defectum tollat. 
Sic v.g. homo non potest perfectè cognoscere corporis naturam. 
Necesse igitur est, ut sit aliqua disciplina, quæ huic defectui medeatur. 
Hinc philosophia confertur cum pharmacopolio, in quo varia sunt medicamenta, variis morbis opposita. 
Et ideò solet dici, tot esse partes philosophiæ, quot modis homo vt homo est ædificabilis. 
Tertiò finis disciplinarum debet esse adæquatus, ita scilicet, vt non sit latior, neque angustior. 
Si enim sit latior, non est proprius; si angustior, non est perfectus. 
Postremo finis ille debet esse possibilis, id est, talis perfectio hominis, quæ à disciplina certò possit præstari, ad explendum in eo naturæ defectum; item relatio aliqua ad theologiam, jurisprudentiam, & medicinam. 
Potest autem finis cuiusque disciplinæ præstari, si spectentur intentio, usus, & media non impedita. 
Nam ratione executionis non semper potest præstari finis: & abusûs mediorum, item neglectus ipsorum, & aliæ causæ externæ corrumpentes vel impedientes possunt prohibere, quò minus finis alicui disciplinæ propositus obtineatur ab illo, qui disciplinam didicit. 
Quò etiam pertinet distinctio disciplinarum in ἀνεξούσιος, accuratas, & συνοφαῖας, conjecturales. 
Nam ab illis semper præstatur finis, ab his non item: ut ab arte medicâ non semper præstatur sanitas; nec ab Oratoriâ persuasio. 
Potest etiam hic adhiberi distinctio inter finem internum & externum. 
Ille semper præstatur ab artificè: hic non semper. 
Sic finis internus Oratoriæ est tradere instrumenta persuasoria: externus, persuadere. 
Illum semper obtinet orator; hunc non item. 

IV. Qualibet disciplina debet perfectè tradere media sufficientia ad scopum consequendum.
Non satis est præmonstrare finem, nisi demonstrentur media, quæ nos perducant ad finem.
Necessè igitur est, ut omnis disciplina suppeditet media, quæ nos possint ad optatam perducere metam: & quidem perfectè.
Intellige hic perfectionem partium, vt vocant, non graduum.

V. Omnis disciplina habeat subiectum, cuius cognitio sit utilis & necessaria.
Qualibet disciplina debet habere certum subiectum; quia necesse est, vt aliquid doceat.
Illud autem subiectum debet esse præstabìle, id est, ita comparatum, vt ipsius cognitio sit insigniter utilis, & necessaria; quia res vulgares extra disciplinarum systemata possunt addisci; res autem inutiles non debent addisci.
Subiectum autem disciplinæ habet duas partes: rem consideratam, & modum considerandi, seu, materiale & formale.
Illud potest tradi in multis disciplinis simul, hoc in vnà tantum.
Ideò vulgatum illud: Quod in vnâ arte est homogenium, in alterâ est heterogenium; verum est de modo considerationis.

VI. Præceptorum in quâcunqne disciplinâ septem debent esse proprietates.
Principio præcepta debent esse vera, quia Encyclopædia non est sophistica, neque, ut ita dicam, φαυλοσοφία & falsigraphia, sed est philosophia, latè accepto hoc vocabulo.
Deindè debent esse perspicua; quia si obscura sint, ars non assequetur finem suum, qui est rite perficere hominem, non autem moleste ducere.
Tertio debent esse facilia, eandem ob causam. 
Et verò ea est veritatis natura, ut & clara sit & facilis.
Quarto debent esse utilia; quia quod perficere debet hominem, id est utile.
Quinto debent esse necessaria, non quidem simpliciter & summè, ita ut sint reciproca, sed tamen ita, ut pariant scientiam, id est, talem cognitionem, quae non fluctuet. 
Unde porro sequitur, interdum praecepta posse esse & negata, & singularia, si nempe res ipsa sit negationis necessariae, & naturae singularis.
Sexto requiritur, ut praecepta sint homogenea, cum collineare debeant ad idem subjectum, & eundem finem, tanquam ad centrum. 
Tametsi ergò res eiusdem disciplinae differant specie, v. g. homo & bestia in Physicis: praecepta tamen rerum specie differentium possunt specie convenire, v. g. praecepta Physicae.
Sufficientia denique erunt; quia requiritur cognitio perfecta, non in gradu, sed in essentia cuiusque rei utilis & verae.
Ex his patet, sophisticationem, garrulitatem, & imperfectionem inprimis adversari disciplinis.

VII. Disciplinae theoreticae tradantur methodo synthetica, practicae & poeticae analytica: & in utraque constituantur duae partes cuiusque disciplinae, una generalis, altera specialis.
Methodus synthetica absolvitur cognitione subiecti, principiorum, & affectionum sive proprietatum in genere, & in specie tractatione partium subiecti. 
Hic memineris regulae istius: Subiectum disciplina consideratur in recto & obliquo casu. 
E.g. corpus naturale est subiectum Physices in Nominativo, id est, qua tale, & in Genitivo, id est, corporis principia; proprietates, & species. 
Methodus analytica absolvitur cognitione finis, subiecti, & mediorum in genere, & in specie applicatione mediorum ad certum subiectum. 
Prior illa docendi discendique via convenit scientiis; quia ibi demonstratur proprietas de subiecto per causas proximas: posterior prudentiis & artibus, quia ibi quaeritur finis per certa media in subiectum introducendus. 
Porro quia utrobique est tractatio generalis & specialis, recte statuuntur duae partes cuiusque disciplinae, una generalis seu communis, altera specialis sive propria. 
Sed haec patent ex cuiusque disciplinae speciali tractatione.

VIII. Disciplina quaeque sit aemula naturae, recte scilicet se habentis.
Haec est communis vox omnium philosophantium, desumpta ex Aristotele, qui 2. Phys. c. 2. ait, ἡ τέχνη μιμεῖται τὴν φύσιν, Ars imitatur naturam, scil. quatenus natura recte se habet.
Imitantur autem naturam in iis, in quibus potest, sive illa sint ὑφ' ἡμῶν, sive ὑπὲρ ἡμῶν; non autem in iis, quae sunt ἀφ' ἡμῶν.
Sic natura producit substantiam, quod ars non potest: natura est principium internum, ars non item.
In his autem praecipue consistit illa imitatio.
1. Ars nihil facit frustra, sed omnia certa ratione, certique boni gratia.
2. Semper facit id, quod est optimum.
3. Non tradit supervacanea, nec deficit in iis, quae sunt necessaria.
4. Facit omnia cum certo ordine.

IX. Disciplina quaecque sit dux certior quam natura, scilicet deficiens.
Natura consideratur duobus modis. 
Primo quatenus recte se habet, etiam post lapsum. 
Ita enim natura est Dei filia. 
Deinde quatenus est corrupta per lapsum: & ita naturam, filiam illam Dei, vestis sordidata contaminat. 
Priori modo ars est aemula naturae; posteriori est dux certior quam natura: quia conatur supplere defectum naturae.

X. Subalternatio in divinis datur triplex: ratione subiecti, principiorum, & finis.
Subalternatio est, qua inferior disciplina pendet a superiori, vel ratione subiecti & principiorum, vel ratione finis. 
Illa datur in theoricis, haec in practicis. 
Subalternatio ratione subiecti est, quando subiectum unius disciplinae pendet a subiecto alterius. 
Subalternatio ratione principiorum est, quando principia unius disciplinae pendent a principiis alterius. 
Utraque illa subordinatio est vel generalis, vel specialis. 
Generalis est, qua omnes disciplinae subordinantur Metaphysicae: quippe a cuius subiecto & principiis pendent ipsarum subiecta & principia.
Ita Ethicae subordiantur Oeconomica, itemque Politica, & Politicae Iurisprudentia, ratione scil. subiecti principiorum.
Verum haec subalternatio tanquam nimis remota non attenditur a philosophis.
Specialis est, cum disciplina subalternata a subalternante accipit subiectum, & principia, & affectiones.
Et haec dicitur subalternatio propriissima; quae in Mathesi tantum habet locum.
Quo pacto Arithmeticae Musica, & Geometriae Optica subalternatur.
Nam Musica ex Arithmetica, & Optica ex Geometria sumit subiectum, principia & affectiones.
Et haec subalternatio tantum habet locum in scientiis: quia ibi sunt ista tria, subiectum, principia, & affectiones.
Quod attinet ad subalternationem ratione finis, illa tantum est in disciplinis practicis, ubi illa disciplina dicitur subalternata ratione finis, cuius finis est sub fine subalternantis, ita scil. ut subalternans dirigat practice subalternatam, eique praecipiat, ut ad superiorem finem suas actiones diritgat.
Et haec est subalternatio proprie dicta, quae datur in practicis.
Hoc pacto Politiae subordinatur Oeconomica; quia illa est de fine superiori, & praecipit Oeconomicae, ut in agendo ad superiorem finem se accommodet
Sed praeter hanc subalternationem propriam ratione finis, datur etiam subalternatio ratione finis impropria, ubi disciplina subalternans nullum habet imperium in subalternatam, sed solum contemplative agit de superiori fine: quo pacto Ethica subalternatur Physicae.
Agit enim Physica contemplative tantum de optima hominis operatione, quae est perfecta operatio partis intellectivae: moralis autem philosophia docet, quid cuique agendum sit, ut perfecte, id est, bene beateque vivat.

XI. Omnes disciplinæ continentur artissima quadam inter se cognatione.
Cicero in limine orationis pro Archia graviter ait: Omnes artes, quæ ad humanitatem pertinent, habent commune quoddam vinculum, & quasi cognatione quadam inter se continentur.
Ita profecto est.
Nam plus quam sororium vinculum cernere est inter omnes & singulas Encyclopædiæ partes; & summam harmoniam, quæ potissimum consistit in tribus.
Principio ibi cernitur consensio respectu veritatis; quia verum vero consonat.
Principia quippe vera veris principiis, conclusiones veræ veris conclusionibus, conclusiones denique veræ veris principiis consonant.
Et licet dentur gradus veritatis, non tamen ideo turbatur amicissima illa consensio; quemadmodum inter avios, parentes, filios, & nepotes non desinit esse summa amicitia, quia alii sunt superiores, alii inferiores.
Deinde datur consensio in disciplinis ratione finis, quia omnes hoc sibi habent propositum, ut gloria Dei illustretur, & hominis miseria sublevetur.
Unde Plato gravissime dixit, gravissimam de Deo famam in astris & artibus esse sparsam.
Hinc etiam est, quod disciplinæ sibi mutuas porrigant & auxiliatrices manus; quæ tertia est consensio, ratione mutui auxilii.
Quo pertinet illud πανδνμειχαη: disciplinæ sunt conjunctæ in usu.

XII. Metæ disciplinarum constituendæ sunt, ne fiat transitus e genere disciplinæ in genus.
Multum refert, ut metæ disciplinarum recte constituantur.
Fieri siquidem non potest, ut legitimus ordo in Encyclopædia servetur, si non constet distinctio, ut ita dicam, finium, agrorum, & familiarium.
Etsi autem hæc distinctio e qualibet disciplinâ sumi potest: non tamen ideo hæc præcognitio est supervacanea.
Oportet enim hic prænoscere, quomodo disciplinæ theoricæ, practicæ, & poeticæ in genere differant: quia hoc est fundamentum tractationis specialis.

XIII. Disciplinæ distinguuntur subjectis & finibus; & inde sumunt suam unitatem.
Et primo quidem subjectum est informationis, tractationis, vel operationis.
Subjectum informationis est intellectus, voluntas, affectus, memoria, vel oratio.
Subjectum tractationis, sive doctrinæ, est ens quod explicatur vel in genere, vel in specie.
Subjectum operationis, sive usus, est itidem ens, cui applicantur præcepta.
Finis disciplinarum est vel cognitio veri, vel actio boni, vel præbitio instrumenti, quo promovemur ad cognitionem veri, vel actionem boni.
Cæterum unitas disciplinæ theoricæ sumitur ex unitate subjecti tractationis.

XIV. Contemplativæ disciplinæ semper attingunt per se ipsas finem suum principalem, qui est contemplatio: sed practicæ & poeticæ non per se ipsas, sed per alium habitum aut potentiam.
Disciplinæ theoricæ in sola rerum naturâ explicandâ versantur, nec tradunt regulas oneris cuiusquam faciendi, etiamsi res, de quibus agunt, fieri possint humanâ operâ.
Quâ ratione dicimus, Geometriam esse contemplativam: quia nullas tradit agendi aut faciendi regulas, tametsi multæ res Geometricæ fieri possunt humanâ arte, ut pentagonon a fabro.
Quare si quando in mathematicis disciplinis proponantur huiusmodi regulæ, quæ præscribunt rationem certas figuras describendi, non existimandum est, ideò mathematicas disciplinas esse practicas vel poeticas, etiamsi ita appellentur: ut quando dicimus Arithmeticam practicam, Geometriam practicam, & sic deinceps.
Tum enim biotica & mechanica, quæ sunt praxis matheseos, immiscentur mathematicis, ut ita pateat ipsorum usus.
Disciplinæ autem practicæ & poeticæ tradunt præcepta agendi aliquid aut faciendi, etiamsi naturam eius & partes, ac proprietates simul explicent.
Quâ ratione moralis philosophia dicitur practica, propter regulas agendi, quas tradit; quanquam simul agat de naturâ virtutum.
Idem de poëticis iudicium esto.
Ex his itaque patet, contemplativas scientias semper attingere per se ipsas finem suum principalem, qui est contemplatio; cum is sit actus ipsarum elicitus: practicas vero & poëticas non per se ipsas, sed per alium habitum aut potentiam.
Nam scientiæ moralis finis præcipuus, est opus virtutis.
At hoc non à scientiâ ipsâ morali, sed à virtute attingitur.
Eodemque modo finis medicinæ principalis, est sanitas; & artis militaris, victoria: sed tamen neutra attingit cum finem per se ipsam, sed per potentiam executivam.

XV. Quod est subjectum tractationis in unâ disciplinâ, id in aliâ potest esse subjectum operationis.
Sic ens reale est subjectum tractationis in Metaphysicâ, in Logicâ est subjectum operationis.
Hic observa, subjectum informationis & operationis dici externum; tractationis, internum.

XVI. Omnis disciplina debet tractare de ente aliquo; idque quatenus est vel νοητόν, intelligibile, vel καλοκαγαθόν, honestum, vel τεχνικόν sive ὀργανικόν, artificiale.
Non-entis nulla est scientia: quia non-entis nulla sunt accidentia.
Solum itaque ens potest terminare intellectum nostrum.
Hinc Aristoteles recte ait, ἐπιστήμη πέρι ὄντας τί πρᾶγμα, scientia dividitur uti res ipsa.
Res autem sciendæ sunt in triplici differentiâ.
Alia quippe sunt tantum νοητά, id est, hanc habent naturam, ut intelligi possint: unde disciplinæ contemplatrices emergunt.
Aliæ ita sunt comparatæ, ut illarum cognitio dirigatur ad καλοκαγαθίαν, id est, honestatem: unde disciplinæ operatrices.
Aliæ denique hanc habent naturam, ut illarum cognitio dirigatur ad effectionem: unde disciplinæ effectrices.
Hinc porro singularum disciplinarum differentiæ facile possunt colligi: ut Metaphysica tractat de ente in genere; Arithmetica de ente numerabili; Geometria de ente mensurabili; Ethica de ente honesto; Logica de ente disseribili.
Vnde illæ phrasēs: ens Logicum, ens Mathematicum, ens Physicum.

XVII. Omnis disciplina consideratur vel in ideâ, vel in subjecto.
Omnis doctrina consideratur vel formaliter, & prout est naturâ & genere suo, simpliciter: vel prout est subiectivè & compositè, quodam modo.
Id quod est naturâ & in genere seu ideâ, abstractum appellatur: quod secus, concretum.
Id autem quod est naturâ & in ideâ, præstantius est eo, quod concretum est: quia nihil habet commixtum, dispar sui atque dissimile.
Sic iustitia in se semper est una & eadem, in nullis personis, locis, temporibus mutabilis: sed eadem in iusto, veluti subjecto, mutationem suscipit.
Iccircò de universâ Encyclopædiâ dicturos oportet dispicere, ne ideam, i.e. formam ipsius, prout est pura in iise, cum subjecto eiusdem confundamus; in quo illa potest deformari, & fieri, ut ita dicam, παρακεκαλυμμένη.
Nam si id quod subjecti est seu individui, cum ipsâ matre intemeratâ confundatur, neutrum horum recte cognosci potest, nec dignitas philosophiæ, nec veritas subjecti, in quo illa est veluti modificata.
Nobis autem propositum est agere de Encyclopædiâ illâ, quæ dicitur absoluta, & est talis simpliciter, in gradu excellenti: non autem de eâ, quæ dicitur limitata & modificata, et sæpe talis secundum quid, in gradu temperamenti seu mixturæ.
Illa est veluti purissima forma: hæc veluti forma materiæ superaddita, & pro conditione materiæ suæ determinata angustiùs.
Cùm enim subjectum Encyclopædiæ sit homo, qui ex comprehensione eius philologus, philosophus, theologus, &c. appellatur, & verò ille summopere vanitate & infirmitate circumfluât: fieri non potest, ut præcepta possint scribi de philosophiâ, vt est in subjecto.
Præcepta siquidem sunt rerum constantium & perpetuarum.
Vnde præterea planum euadit, quam iniqui sint, qui hoc tempore non aliam noverunt Encyclopædiam, quam quæ secundum homines est, in hominibus, & qui ab hominum iudicio atque authoritate pendent, ac si Encyclopædia illa absoluta, aut euanuisset planè, aut in manûs potestatemque hominum mancipii lege devenisset: cum forma philosophiæ sit permanens, non autem ad voluntatem hominis mutabilis: cui omnes homines oportet credere, non autem illam hominibus ignorantibus & infirmis cedere.
Contra se habet Encyclopædia in subjecto.
Eius enim modus circumscribi non potest: quia & in vnquoque variat, & inter omnes est diversissimus.
In vnquoque, inquam, variat: quia recipiens recipit secundum modum receptivitatis suæ.
Inter omnes variat: eandem ob causam, quia plus in his, quam in illis scientia inualescit, & ignorantia minuitur: etsi hic nemo ex omnibus totam Encyclopædiæ formam per omnia comprehendit.
Et si autem nemo perfectè assequi potest sapientiæ istius rationem: si tamen, qui plus vident quam alibi, recte dicuntur sapientes.
Frivolum enim est, quod Pythagorei contenderunt, solum Deum esse σοφόν, & nullum hominem dici posse sapientem.
Nam ideò quia Deus est sapiens, homo quoque sapiens dici potest, & verò debet: quippe imago Dei.
Est tamen nihilominus discrimen maximum: quia sapientia Dei est archetypa, originalis, essentialis, adeoque ipsa Dei essentia; hominis verò sapientia est ectypa, archetypæ illius ἀπόσκενος dependens, & accidentalis.
Ad extremum, Encyclopædia in subjecto considerata, cadit in hominem, vel quà homo est, vel quà ethnicus est, vel quà Christianus est.
Illa est pura; ista sæpe purior est quam hæc, quæ in Christianum cadit; quatenus lumen rationis magis excolitur: hæc denique sæpenumero purior est quam ista, quatenus lumen gratiæ accedit ad lumen naturæ rite collustratum radiis principiorum naturalium.
Sunt enim sæpe Christiani, qui non excolunt lumen rationis, ideoque minus sunt philologi, philosophi &c. quam gentiles.
Et rursùs sunt Christiani, qui excolunt rationem suam; & hoc modo plus vident in Encyclopædiâ, quam primi philosophiz antistites apud paganos.