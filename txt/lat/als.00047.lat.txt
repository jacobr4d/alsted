ENCYCLOPÆDIÆ
LIBER PRIMUS,
EXHIBENS
HEXILOGIAM, id est, Doctrinam de habitibus mentis.

CAPVT PRIMVM.
De necessitate atque causis habituum intellectualium.

PRÆCEPTA.

ENCYCLOPÆDIA est methodica comprehensio rerum omnium in hâc vitâ homini discendarum. Itaque non immerito appellaveris Pandectas, & Universitatem disciplinarum. Eius duo sunt summa capita: primum, de præcognitis omnium disciplinarum; alterum, de ipsismet disciplinis.

Præcognita omnium disciplinarum sunt institutio anticipata, præparans animum discentis ad faciliorem disciplinarum intelligentiam. Partes ipsorum duæ sunt: prima, de naturâ disciplinarum, altera de ipsarum studio. Natura disciplinarum cognoscitur ex ipsarum varietate, ac firmitate.

Varietas disciplinarum est quantum ad habitus mentis, & ipsâ disciplinarum genera. Ibi est Hexilogia: hic, Technologia.

Hexilogia est primum è quatuor præcognitis disciplinarum, de habitibus intellectualibus. Habitus intellectuales sunt qualitates, quæ determinant intellectum ad facilius percipiendum sua objecta, id est, omnia intelligibilia. Dicuntur eodem sensu habitus mentis, ἕξεις τοῦ νοῦς & virtutes intellectuales.

Habitus isti spectantur in genere, & in specie. Una de Hexilogia est generalis, vel specialis. Hexilogia generalis ediscit habitum intellectualium necessitatem, causas, & divisionem generales.

Necessitas habituum intellectualium alia est ratione discentis, alia ratione disciplinarum. Ibi est imperfectio hominis; hic perfectio disciplinæ.

Causæ habituum intellectualium aliæ sunt supra hominem, uti est gratia Dei: aliæ intra hominem, uti sunt natura, doctrina, & exercitatio.

