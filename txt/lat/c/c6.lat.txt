CAPVT VI.  
De prudentia.  

PRÆCEPTA.  

HABITVS practicus (aduentitius nempe, & necessarius) est prudentia, qua quis inclinatur ad assentiendum conclusionibus practicis.  

Eius proprium est, per discurßum formare conclusiones practicas.  

REGVLÆ.  

1. Prudentia respicit bonum practicum, id est, honestum; quatenus illud ex principiis suis probatur.  
Quemadmodum intelligentia in theoricis est habitus noeticus, et scientia habitus dianoeticus: ita synteresis in practicis est habitus noeticus, et prudentia dianoeticus, & proinde ex principiis practicis probat conclusiones practicas, quemadmodum scientia conclusiones theoreticas probat è principiis homogenéis.  
Hoc tamen interest, quod demonstratio propriè dicta non de tur in prudentià, sed latè sumpta. 
Non enim hîc sunt res necessariæ, in quibus proprietas demonstranda sit de subjecto; sed contingentes, id est tales, quæ pendent à nostrâ voluntate, in quibus hoc quæritur, vt a nobis fiant, non verò vt a nobis sciantur.  
Cæterùm prudentia in Ethicis est habitus moralis; hoc loco est habitus intellectualis.  

II. Conclusiones, quæ deducuntur ex principiis practicis, sunt necessarie vel in genere, vel in specie.
Conclusiones in genere necessaria sunt, quæ faciunt ad commune bonum, & ad conservandam Reip. utilitatem. 
In specie necessaria sunt, quæ determinantur ad particularem circumstantiam. 
Quæ in genere sunt necessariæ, mutari possunt in specie, manente genere. 
Huiusmodi sunt plurimæ Imperatorum & Principum leges. 
Illi enim semper respiciunt ad incolumitatem Reip. & ad eam confirmandam leges suas ordinant. 
Sic e.g. hæc lex: Nemo vallum conscendat. 
Hæc lex in genere est necessaria, non in specie. 
In genere, quatenus ad incolumitatem Reip. facit. 
In specie autem non est necessaria, quia potest incidere casus, ut lex feratur, qua aliquis obligetur ad conscendendum vallum. 
Huc pertinet regula: Lex generalis cedit speciali. 
Sic lex ista: Nemo accipiat usuram: in genere est necessaria, quatenus incolumitati Reip. servit, & commoda est civibus. 
In specie autem non est necessaria, quia fieri potest, vt vitio hominum non sortitur finem propositum, hoc est, vt nec Reip. utilis sit, nec civibus commoda.
Si ergo, ut maiori incommodo occurrat magistratus, permittit moderatam usuram, ut accipere quinque vel sex de centum, ut hac ratione iuventur cives, non evertit priorem legem, sed illi addit exceptionem. 
Ideo diligenter spectandum est, quæ hypotheses sint necessariæ in specie seu ἁπλῶς, simpliciter, & quæ in genere seu κατὰ τί, secundum quid. 
Hæc quippe distinctio multas quæstiones diluere potest, & ostendit, quod tametsi omnes honestæ leges extruantur ex axiomatibus legis naturæ, non tamen sit necessarium, ut nos easdem leges habeamus cum Gallis, Italiis, aut Polonis in specie. 
Quilibet enim magistratus αἰνὸς δίκιωϛ poterit leges suæ Reip. utiles condere, modo nihil contra naturæ normam faciat. 
Imo vero idem magistratus potest alias leges in aliis habere ditionibus, si id vel conditio hominum, vel utilitas Reip. exigat. 
Quæ diversæ leges tametsi in specie variant, tamen pulcherrimè in genere conveniunt, & minime sibi invicem adversantur. 
Huius loci est & illa regula: Natura tribus modis aliquid dictat: Quædam dictat necessario facienda: Quædam rursus indicat necessario fugienda: Quædam denique in medio relinquit. 
Quæ necessario facienda dictat natura, ea cum fiunt, iusta sunt ubique & apud omnes; idque naturâ, non opinione. 
Huius generis sunt omnium virtutum actiones propriæ, quæ ex principiis naturæ demonstrantur. 
Quæ necessariò natura cauenda iudicat, ea cum fiunt, iniusta sunt, ubique & apud omnes, idque rursus naturâ, non opinione. 
Huiusmodi sunt omnes actiones, quæ vel minimum deflectunt à virtutum propriis actionibus. 
Quæ in medio relinquit, sunt libera, ita ut nec iustus, nec iniustus quis dicatur, siue ea faciat, siue omittat. 
Hæc Græcis dicuntur μεσα & ἀδιάφορα, media & indifferentia. 
Ita vallum urbis conscendere, vel non conscendere, lex naturæ liberum relinquit. 
At ubi decretum magistratus accesserit, quo interdicitur, ne quis vallum conscendat, iustitiæ & legis transgressor habendus est, qui contempto magistratus decreto vallum conscenderit; & contrà qui abstinet propter magistratus edictum, iustus in eâ legis parte censendus est. 
De hoc tertio genere quæri potest, num latâ lege iniustum sit naturâ, vallum conscendere.
Videtur enim opinione duntaxat esse iniustum. 
Dicimus natura fuisse liberum, sed postquam accessit vox magistratus, quæ finem naturæ spectat, videlicet incolumitatem Reip. naturæ terminos transgreditur, qui hanc legem violat; & factum est naturâ iniustum, non quidem ἁπλῶς, sed κατὰ τί, ob finem scilicet quem natura spectat in actionibus pertinentibus ad conservandam incolumitatem societatis humanæ. 
Lex quippe naturæ dictat hanc regulam: Quidquid facit ad gloriam Dei, item ad commune bonum, & denique ad privatam utilitatem sive perfectionem cuiusque, id est secundum naturam. 
Hic enim est triplex cuiusque rei finis, qui conservat naturam ipsius; ideoque est secundum naturam.