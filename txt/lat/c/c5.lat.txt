CAPVT V.

De Scientiâ.

PRÆCEPTA.

SCIENTIA est habitus contemplativus, quo quis inclinatur ad assentiendum conclusionibus necessariis per proprias sive proximas causas, non autem per primas. 

Eius adiuncta (etsi non propria) duo sunt, evidentia & certitudo. 

Evidentia est, quâ conclusio cognoscitur clarè. 

Certitudo est, quâ conclusio cognoscitur sine dubitatione & formidine.

REGVLÆ.

I. Scientia est cognitio & actualis, & habitualis, eaque certa & evidens, orta ex principiis proximis.
Scientiæ vox accipitur latè & strictè. 
Latè sumitur pro quolibet habitu intellectuali; quo sensu omnis disciplina potest appellari scientia. 
Strictè accipitur pro eo habitu, quem per demonstrationem propriè dictam adquirimus; quomodo hic accipitur. 
Et hoc modo scientia est cognitio partim actualis, partim habitualis. 
Cognitio actualis est assensus conclusionis: habitualis est habitus per actualem cognitionem generatus. 
Communiter tamen scientiæ vocabulum sumitur pro cognitione habituali. 
Porro scientia præse sumpta est cognitio certa, id est, talis, ut intellectus firmiter adhaereat alicui objecto, absque dubitatione & formidine. 
Intellige veram adhaesionem, quâ intellectus propter ipsam rei veritatem, aut solidam & firmam rationem, aut infallibilem veritatem adhaeret alicui objecto: non autem apparentem, quâ intellectus rationem probabilen habet pro necessaria, & ob eam firmiter adhaeret suæ opinioni falsae, aut errori, sicut alius adhaeret scientiæ. 
Atque ob hanc certitudinem, scientia dicitur esse assensus ὑμεπετάτωι ἢ ἀμετάκινητος, inconcussus & immutabilis. 
Cæterum evidentia tribuitur scientiæ: quæ supra firmam adhaesionem requirit claritatem luminis. 
Hæc autem evidentia inde est, quod conclusio demonstretur per causam proximam, quæ sola dicitur parere scientiam, & satisfacere quæstioni propter quid. 
Non igitur hic veniendum est ad prima & generalissima principia, sed enixe quærenda sunt proxima illa, quæ sunt causa connexionis subjecti & prædicati. 
E. g. si quæratur, cur homo sit risibilis, causa proxima petitur a formâ hominis, quæ est rationalitas. 
Forma quippe est causa efficiens proprietatis: causa, dico, efficiens per emanationem.

II. Scientia non est singularium corruptibilium, quatenus singularia sunt.
Scientia sæpe accipitur pro cognitione intuitivâ: & hoc modo Deus & angeli cognoscunt singularia.
Et talis eorum notitia intuitiva perfectissimam habet rationem scientiæ.
Nos quoque mediis sensibus habemus intuitivam notitiam singularium: quæ secundum latam acceptionem appellari potest scientia.
Si vero strictè sumatur vocabulum scientiæ, pro notitiâ discursivâ, quæ habetur per veram demonstrationem, singularia sunt distinctè consideranda.
Etenim sunt quædam singularia incorruptibilia, quæ ita sunt singularia, ut eminentèr & perfectissimè obtineant perfectionem specificam: ut Deus, & angeli, item sol, luna, terra, & similia, quæ dicuntur καθόλου, id est, talia, ut iis non dentur similia.
Hæc singularia dicuntur esse firma firmitate negativâ: quia ex sese non intereunt.
Et de his singularibus certum est haberi posse scientiam.
Alia sunt singularia corruptibilia, quæ dicuntur καθ᾽ ἕκαστα, & sunt numero infinita: ut Petrus, Paulus, hic equus, hæc rosa.
Hæc singularia dicuntur firma firmitate affirmativâ: quia ad tempus talia sunt.
Et de his accipienda sunt ista theoreomata: Scientia solum esse potest de universalibus: Scientia est eorum, quæ se aliter habere nequeunt: Scientia non est singularium: Scientia non est infinitorum numero.
Horum quippe singularium definitio perfecta non constat nobis, nec ipsorum proprietates à nobis perfectè cognoscuntur.
Non itaque potest de illis haberi scientia discursiva: utpote quæ sola habetur per definitionem.
Et hæc vera sunt de singularibus, ut singularia sunt, distincta per differentias individuales.
Aliàs si singularia considerentur, uti participant naturam specificam, potest de illis esse scientia.
Nam si de specie per se primo, & immediate potest esse scientia, etiam de singularibus erit per participationem & applicationem eiusdem scientiæ de specie, ad illa.
Quia, si de homine demonstratur, quod sit risibilis, etiam probari potest de Petro, applicando eandem demonstrationem ad illum.

III. De nullo ente per accidens, ut est tale, dari potest scientia.
Ens per accidens est, quod componitur ex pluribus entibus exactu: ut album esse & musicum.
Estque quadruplex.
Primò concretum, quod resultat ex duobus naturaliter concurrentibus & unitis, ut album & quantum.
Et huius entis non datur scientia, quatenus tale est.
Aliàs concretorum potest esse scientia, si abstractè considerarentur; quia est eorundem definitio, atque adeò demonstratio: ut si album & quantum seorsum consideremus.
Ita enim album & quantum possumus definire: illud quidem, quod sit disgregativum visus; hoc autem, quod habeat partes extensas. 
Deinde est collectivum, idque vel ordinarium, ut est exercitus; vel inordinatum, ut est cumulus tritici. 
Quod attinet ad collectiva inordinata, illorum nullo modo potest esse scientia. 
Non enim habent ullo modo unam naturam, nec unam rationem: ideòque non possunt unâ definitione explicari, nec habere determinatas passiones sive proprietates, quæ de illis demonstrari possint. 
Et ideò vocantur entia per accidens omnibus modis. 
Si verò considerentur entia collectiva ordinata, illa sunt scibilia. 
Quamuis enim sint unum per accidens entitate: sunt tamen unum per se ordine. 
Et ideo possunt definiri unâ definitione, & possunt habere determinatas passiones, quæ de illis probentur. 
Sic Musica tractat de numero sonoro, sive sono numeroso, & Perspectiva de linea visuali; tanquam de propriis objectis. 
Tertio est ens per accidens casuale, quod ex duobus casu concurrentibus constat: ut quod æstivum tempus sit frigidum & pluviosum; quod musicus sit ædificator. 
Est denique ens per accidens fortuitum, quod sit ex duobus à fortunâ, ut vulgò dicitur, concurrentibus: ut inventio thesauri cum effossione terræ.
Hæc talia entia per accidens, casualia dico & fortuita, quatenus talia sunt, non cadunt sub scientiam; quia prorsus sunt contingentia & per accidens. 
Unde nec definiri possunt, nec ullam habere passionem, quæ de ipsis demonstrari possit. 
Interim de illis potest esse scientia & demonstratio, quod casualia sint & fortuita. 
Nam casuale & fortuitum in communi consideratum, habet rationem per se unam, & per se considerabilem, ut loquuntur.

IV. Scientiæ completa ratio tribus continetur: subjecto, proprietatibus, & principiis.
Primò enim hic est subjectum scibile, de quo aliquid demonstratur. 
Et circa hoc tanquam scopum suum versatur scientia. 
Deinde, proprietates sive passiones, quæ naturam subjecti necessario consequuntur, sunt demonstrandæ. 
Tertiò, quia nihil demonstratur per se ipsum, necesse est, ut dentur principia, & ea quidem proxima, per quæ demonstrentur passiones de subjecto. 
Et nihil aliud, præter hæc tria, reperitur, quod ad scientiæ substantiam spectare possit.

V. Scientiæ opponitur opinio, ut perfecto imperfectum: ignorantia partim ut privatio habitui, partim ut contrarium contrario.
Opinio siquidem est assensus pendulus: cùm scientia sit assensus immobilis. 
Ignorantia verò est duplex, καθ᾽ ἀφαίρεσιν & κατ᾽ ἔξιν, simplicis seu puræ negationis, & pravæ dispositionis. 
Illa est mera scientiæ privatio, qualis est in pueris & idiotis: aliàs vocatur ignorantia negativà, & secundum negationem: hæc est falsa scientiæ persuasio, & dicitur ignorantia accersita, itemque affectata, quæ errori suo prætendit rationem, sese inferens sub specie demonstrationis, qualis est Turcarum de religione sententia, itemque Sophistarum, qui cùm nihil sciant, simulant se scire. 
Et haec est ignorantia habitu vitioso contracta. 
Prior illa opponitur scientiæ ut privatio; posterior ut contrarium, quippe aliquid positivum. 
Vitium enim, ut est privatio habitus, privatiùe opponitur habitui: ut est habitus vel actus malus, opponitur habitui vel actui bono contrariè.