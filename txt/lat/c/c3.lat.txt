CAPVT III.

De lumine naturæ, id est, de intelligentia, synderesi, conscientiâ, & intelligentia poeticâ.

PRÆCEPTA.

Hexilogia specialis sequitur, quæ habitum intellectualium divisiones speciales, & possessione cum exercitatione conjunctâ persequitur.
Divisiones speciales ita habent:
Habitus intellectualis est vitæ præsentis, vel futuræ.
Habitus vitæ præsentis est verus, vel falsus.
Habitus verus est innatus, vel adventitius.
Habitus innatus est ipsum naturæ lumen, quod adhuc aliquatenus in homine est reliquum.

Lumen naturæ, ut in homine est reliquum, est fulgor divinæ sapientiæ, per quem cernimus lucem, id est, evidentiam, & firmitatem primorum principiorum, & conclusionum ex illis dependentium.
Hic consideramus lumen naturæ ratione principiorum primorum.

Lumen naturæ est in intellectu partim theoretico, partim practico, partim poetico.

Lumen naturæ in intellectu theoretico, dicitur Intelligentia: in intellectu practico dicitur lex naturæ, quam conservat synderesis, & cui ancillatur conscientia.

Intelligentia est habitus contemplativus, quo homo inclinatur ad firmiter & evidenter assentiendum primis principiis theoreticis.
Alias dicitur intelligentia καθ᾽ ἔσχλον & intellectus; nec non intellectus principiorum speculativorum; itemque notitia principiorum scientiæ & demonstrationis; Græcè ὄ νῦς.

Synderesis (vulgò synderesis) est habitus practicus, quo homo redditur propensus ad firmiter & evidenter assentiendum primis principiis practicis in thesi.
Aliàs dicitur notitia principiorum actionis.

Conscientia est habitus practicus, quo homo redditur propensus ad firmiter & evidenter assentiendum primis principiis practicis sibi applicatis.

Intelligentia poetica est habitus, quo quis inclinatur ad firmiter assentiendum primis principiis poeticis. 
Appellatur etiam intelligentia organica, & factitia.

REGVLÆ.

I. Lumen naturæ est habitus in primâ creatione implantatus homini, ut illius beneficio intelligat quid sit verum & bonum.
Deus est mera lux, &, ut Græci eleganter loquuntur, αὐτοφῶς. 
Hinc omnia ipsius opera sunt plena lucis; & in tantum sunt opera DEI, in quantum luce sunt prædita. 
Lux illa, quam Pater ille luminis, homini in primâ creatione implantavit, appellatur lumen naturæ, quod est radius quidam divinæ lucis, fulgens in monte seu intellectu hominis; qui tametsi suâ naturâ unus est, tamen ratione objecti & modi recte dividitur in theoreticum, & practicum; quibus alii adjunt, poeticum.
Lumen naturæ in intellectu theoretico dicitur Intelligentia; in practico, Lex naturæ; in practico, Intelligentia organica.
Videamus itaque primo loco de intelligentia.

II. Intelligentia est habitus principiorum theoreticorum, inclinans intellectum ad bene operandum circa illa.
Quidquid uspiam intelligimus, aut principium est, aut conclusio.
Habitus inclinans mentem ad recte contemplandum principia theoretica, dicitur intelligentia.
Nam quia intellectus noster indifferenter se habere potest ad bene vel male operandum circa principia theoretica, oportet illum determinari ad bene operandum: id quod fit per hunc habitum.
Sic v.g. est principium theoreticum, Deus est.
Quam male intellectus operetur circa hoc principium, exemplo est diversitas religionum.
Icircò cum intellectus possit bene vel male considerare hoc principium theoreticum, determinatur per hunc habitum ad bene agendum.
Determinatur, inquam, ad assensum principii hujus & similium firmum juxta & evidentem, itemque ad eum facile eliciendum.
Cæterum quia hic habitus producitur sine medio, sine discursu, & sine arte, solum per naturale lumen intellectus, nomine intellectus significatur, nomenclaturâ sane augustissima.

III. Intelligentia primis principiis theoreticis assentiatur absque ullo medio, sive argumento.
Natura, seu essentia potentiæ & habitus, ex proprio actu & objecto sumi debet. 
Ab his enim sumunt speciem potentiæ & habitus. 
Naturam itaque & formam intelligentiae eodem modo investigabimus. 
Proprium itaque & formale, ut vocant, objectum intelligentiae est veritas immediata theoretica, hoc est, principium theoreticum, cujus praedicatum absque ullo medio inhaeret subjecto: qualia sunt, Deus est, Totum est majus suâ parte, Bis duo sunt quatuor.
Hic enim non potest dari causa, cur res ita se habeat. 
Actus autem sive modus, quo intelligentia tendit in suum objectum, est evidens & immediata apprehensio & dijudicatio illorum immediatorum, id est, simpliciter primorum principiorum: quæ Græcis eleganter dicuntur αὐτόπυκτα.
Nullum itaque hic est medium: neque apodicticum seu demonstrativum & necessarium, quale est in scientia: neque dialecticum seu probabile, quale est in opinione: neque testimonium ullum, sive illud sit fallibile, quale est in fide humana, sive infallibile, quale est in fide divina.
Quomodo ergo, inquiat aliquis, hic habitus attingit principia? 
Ita, inquam ego, attingit, ut notitia terminorum sit contentus, itemque speciebus istorum terminorum: quæ species producuntur ab intellectu agente, & imprimuntur intellectui passibili sive patienti, mediis speciebus sensibilibus sive phantasmatis. 
Informatus autem intellectus patiens per has species principiorum, & intellectâ per eas significatione terminorum, sine ullâ arte vel industriâ, sine ullo medio vel discursu assentiunt illis principiis: & per talem assensum generatur habitus principiorum, qui postea intenditur & perficitur per frequentem repetitionem ejusdem assensus. 
Unde patet, hunc habitum esse partim naturalem, id est, innatum, partim acquisitum. 
Naturalis quidem est, secundum inchoationem; acquisitus vero, quatenus per proprios actus, sive crebram repetitionem acquiritur, sine ullo tamen medio, sine ullâ arte, per solam operationem & virtutem intellectus agentis & patientis, & sensuum.
Cæterum actus intelligentiae est duplex: apprehensio terminorum, & judicium noëticum.
Primus dicitur materialis, secundus, formalis.

IV. Intelligentia differt specie a Synteresi.
Intelligentia est habitus principiorum theoreticorum, & dicitur intellectus principiorum speculativorum. 
Synteresis est habitus principiorum practicorum, & dicitur intellectus principiorum actiuorum. 
Differunt autem specie hi duo habitus: quia objecta utriusque differunt specie. 
Nam principia theoretica, quæ ex propriâ naturâ ordinantur ad sciendum, specie differunt a principiis practicis, quæ ex suâ indole ordinantur ad honestè agendum. 
Certa autem est regula: Habitus & actus specie distinguuntur per objecta specie distincta. 
De intelligentia poëticâ vide paulo post cap. 7.

V. Synteresis conservat in intellectu summa discrimina boni & mali, seu honesti & turpis: unde & nomen habet.
Synteresis est habitus principiorum practicorum, ex eo dicta, quod legem naturæ συντηρεῖ, conservat. 
Hinc quod est intellectus in theoreticis, habitus scilicet principiorum theoreticorum, occupatus in intelligentia & discretione veri & falsi, id est synteresis in practicis, posita in discretione boni & mali, atque adeo conservans discrimen honesti & turpis. 
Et hic habitus superadditus est intellectui practico, non aliter atque intelligentia superaddita est intellectui theoretico.