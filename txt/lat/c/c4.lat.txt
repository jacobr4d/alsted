CAPVT IV.

De Sapientiâ.

PRÆCEPTA.

Habitvs adventitius sequitur, qui est acquisitus, vel infusus.

Habitus acquisitus (proprio studio) est necessarius, vel contingens.

Habitus necessarius est theoreticus, practicus, vel poëticus.

Habitus theoreticus est Sapientia, vel Scientia.

Sapientia est habitus contemplativus, quo quis inclinatur ad assentiedum conclusionibus necessariis, per primas & supremas causas.

Eius proprium est, post intelligentiam, synteresin, & conscientiam, primas tenere inter habitus mentis naturales.

REGVLÆ.

I. Sapientia versatur circa prima principia, ut ex illis demonstret conclusiones.
Sapientiæ vocabulum tribus accipitur modis.
Nam primò sumitur pro omnium, vel certè plurium scientiarum cognitione, in quibus excellit quispiam.
Deinde accipitur pro excellentia cuiusque artis vel scientiæ: in quo sensu quemlibet vocamus sapientem, qui non vulgarem alicuius artis peritiam est consecutus, sed ad perfectionis culmen pervenit.
Sic ab Aristotele 6. moral. cap. 9. σοφὸς περὶ γεωμετρικὰς dicitur, & absolutè σοφὸς pro philosopho.
Tertio sapientia sumitur strictè, & est habitus compositus, ita nempe ut versetur circa prima principia & conclusiones ex illis deducendas.
Hinc Zabarella dicit, quod sapientia nihil sit aliud, quam scientia cum intellectu coniuncta.
Sed hoc minimè nobis probatur.
Nam scientia est cognitio rei per causam proximam.
At verò sapientia est cognitio rei per causam primam.
Itaque non rectè sapientia dicitur habitus compositus ex mente & scientiâ: est interim est habitus compositus ex notitiâ principiorum & conclusionum.
Quo pacto scientia etiam est habitus compositus.
Postremò sapientia strictissimè sumitur pro habitu, qui versatur circa prima, id est, generalissima, principia, & ipsorum conclusiones.
Hoc modo una aliqua scientia absolutissima, omniumque excellentissima, dicitur sapientia: ut est Metaphysica.
Et ab hoc habitu homo dicitur φιλοσόφος, & φιλοδόξος, opinionis amator.

II. Sapientiæ strictissimè sumptæ sex sunt attributa: videlicet omnia scire; scire difficilia; versari in accuratâ demonstrandi ratione; maximam habere aptitudinem ad docendum; esse maxime expetendam; omnibus denique præcipere.
Primo sapientiæ est omnia scire, non singulatim & minutissimè, sed quantum ad primos sciendi fontes, id est, prima principia.
Hæc enim qui tenet, de rebus omnibus, tanquam architectus, judicare potest.
Dixi diserte, non minutatim omnia doceri in sapientiâ illâ nobili; quia si quis existimet, se omnia posse scire ad infimas usque species, non σοφὸς erit habendus, sed σοφιστής.
Fieri enim potest, ut hoc pacto ullus mortalium omnium rerum consequatur cognitionem, adeoque fiat πανσοφός.
Unde veteres Sophistæ, qui omnia minutatim se scire profitebantur, ideòque nullam quæstionem, de quacunque tandem re ea proponeretur, respuébant, à Socrate & Platone sunt excagitati; & propter fucatam illam sapientiam, quam illi sibi arroganbat, nomen sophistarum, quod antea erat honorificum, contemtui est habitum.
His exactis successerunt Grammatici, qui non theatralibus disputationibus, ut Sophistæ, sed privatis scriptis omnia se scire profitebantur.
Hi Grammatici, ut Plato in Alcibiade refert, longè dissimiles erant priscis illis Grammaticis, quibus cum Criticorum nomine atque titulo honorario concesso erat potestas de omnium scriptis judicandi, quod non modo in literis humanioribus essent doctissimi, sed in omnibus philosophiæ partibus cum laude versatissimi.
Non ineptis illis Sophistis & Grammaticis similis est sapiens: utpote qui debet omnia scire, non singulatim, sed quod ad fieri potest.
Potest autem fieri, quantum ad primos sciendi fontes; quæ est primarum causarum & principiorum cognitio.
Secundum sapientiæ attributum est scire ea, quæ sunt homini difficilia.
Hoc sibi sumunt astrologi quidam inepti, & magi.
Verum hi non profitentur homini difficilia, sed impossibilia & incomprehensibilia.
Veræ autem sapientiæ est tradere prima principia; quorum cognitio non est impossibilis, etsi est omnium difficillima.
Tertiò, sapientia est tota in accuratâ demonstrandi ratione: quæ posita est in principiorum independentia, perspicuitate, & dignitate.
Arrogant quidem sibi hanc laudem mathematici, quod habeant nobilissimas demonstrationes.
Sed non ita est: cum principia metaphysica sint prima seu independentia.
Cum independentiâ autem principiorum coniuncta est rerum nobilitas maxima, & summa ex naturâ rei perspicuitas.
Quartum sapientiæ attributum est, maximam ad docendum habere aptitudinem; non quidem quantum ad docendi modum (ita enim Logica maximam habet ad docendum aptitudinem) sed quantum ad principia cognitionis.
Habent autem principia, ex quibus docemus, priorem & potiorem locum, quam modus docendi.
Quinto, sapientia est maxime expetenda: utpote quæ est rerum altissimarum & generalissimarum, puta primorum principiorum; quæ sunt cognitio dignissima.
Sextum denique sapientiæ attributum, est omnibus præcipere, non quidem regimine practico (id enim est Politicæ proprium, scientiis scil. modum imponere, illas defendere, & ad commune bonum dirigere) sed tamen regimine theoretico, quæ præceptio est minimè omnium negotiosa.
Hoc autem regimen in eo est, ut sapientia reliquis disciplinis præscribat sua subiecta, ipsisque tradat principia communia.

III. Sapientia, scientia, & prudentia acquiruntur naturaliter, vel supernaturaliter.
Naturaliter acquiruntur duobus modis.
Nam proprio studio potest homo versari circa res naturales, vel supernaturales.
Et tum quidem philosophicæ scientiæ & prudentiæ dicuntur naturales: theologia autem dicitur sapientia & prudentia supernaturalis.
Supernaturaliter autem eadem acquiruntur, quatenus infunduntur: quomodo philosophia, infusa est Salomoni, theologia Paulo.