CAPVT VII.  
De arte & eloquentiâ.  

PRÆCEPTA.

SEQVNTVR habitus acquisiti necessarij poëtici, qui nos inclinant ad rectè incumbendum propositionibus poëticis.  

Suntque duo, ars & eloquentia.  

Ars est habitus poëticus, quo quis inclinatur ad assentiendum conclusionibus poëticis.  

Eloquentia est habitus poëticus, quo quis inclinatur ad animi sui sensa bene eloquendum.  

REGLVLÆ.  

I. Intelligentia poëtica conservat principia artium liberalium & illiberalium.
Triplicia sunt principia, videlicet theoretica, practica, & poëtica: quorum illa dirigunt cognitionem veri, ista actionem boni moralis, hæc actionem boni artificialis.  
Necesse igitur est, ut triplex constituatur habitus pro numero istorum principiorum.  
Est igitur triplex intelligentia, videlicet theoretica, practica, & poëtica.  
Illa dicitur intelligentia simpliciter, ista synteresis, hæc caret nomine, ideòque vocari potest intelligentia poëtica, sive organica; quia respicit illa principia, quæ occurrunt in disciplinis organicis, quæ sic dicuntur, quia proponunt organa sive instrumenta, sive illa sint mentalia sive manualia.  
Neque hic movemur illo, quod Suarez habet, non opus esse, ut constituatur habitus pro principiis artium organicarum, eo quod Metaphysica tradat instrumentorum Logicorum & similium causas & radices.  
Nam sicut practica principia pendent à theoricis; & nihilominus est habitus proprius principiorum practicorum, videlicet synteresis: ita & in poëticis sive organicis res se habet.  
Sanè quemadmodum hæc principia practica, quæ summa sunt in actione boni: Honesta sunt facienda, Turpia sunt fugienda, conservantur in synteresi; sic ista poëtica: Dictum de omni, est quoque dictum de aliquo, Positâ causâ sufficienti in actu ponitur effectus, conservatur in intellectu poëtico; qui equ est habitus poëticus, id est, sive discursu, atque intelligentia & synteresis.

II. Ars est habitus dianoëticus conclusionum contingentium, partim liberalium, partim mechanicarum.
Artis vocabulum accipitur latè, vel strictè.  
Latè, pro qualibet disciplinâ, vti apud oratores & in quotidiano loquendi vsu.  
Sed hic strictè sumitur, pro habitu cum rectâ ratione effectiuo.  
Intellige effectionem liberalem, & mechanicam: quæ vtraque est organica: licet καθ᾽ ἐξοχὴν, effectio liberalis dicatur organica, vt quando ars dicitur esse habitus vel organicus, puta Logica; vel mechanicus, vt Ædificatoria.  
Tametsi autem conclusiones artium philosophicarum & mechanicarum plurimum differunt: non tamen distincti habitus pro illis constituuntur; quia conclusiones mechanicæ ad eundem finem tendunt, ad quem philosophicæ, videlicet ad ποιησιν, siue effectionem, & vsum instrumentorum.

III. Ars quælibet duas habet partes, unam docentem, alteram operantem sive utentem.
Docens est, quæ cognitionem ipsius artis tradit: Operans, quæ ex cognitione operatur.  
Eâdem quoque ratione philosophia practica, atque adeò prudentia, diuiditur in docentem & agentem.  
Docens quidem continetur præceptis; quæ legendo, cognitionem assequimur virtutum & vitiorum, & veritatem docemur de agendis bonis, & non agendis malis: sed nondum aliquid agimus, licet aptiores ad bene agendum per eam actionem reddamur.  
Agens autem continetur ipsâ actione.

IV. Ars præsupponit vel includit prudentiam.
Fieri siquidem non potest, ut instrumenta artis possint ritè applicari, nisi habitâ ratione circumstantiarum.  
Non tamen ideo hic habitus debet dici habitus mixtus ex prudentiâ & arte, sicut Keckermannus de Rhetoricâ sive potius Oratoriâ scribit: quia aliud est includere essentialiter, aliud ratione circumstantiarum.  
Posteriori modo ars includit prudentiam, quæ primariò & præcipuè versatur circa actus internos, secundario circa externos, quatenus videlicet hi ex illis promanant.

V. Eloquentia est habitus conclusionum poëticarum, quatenus illarum ope reliqui habitus omnes in lucem debent proferri.
Nam finis studiorum nostrorum est partim σύνεσις, hoc est, cognitio rerum; partim δύναμις προφορτικὴ, id est, facultas benè proferendi sensa animi.  
Illa est huius fundamentum; hæc, illius ornamentum.