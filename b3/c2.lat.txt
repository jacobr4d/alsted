CAPVT II.
De causâ efficiente disciplinarum.

PRÆCEPTA.

Efficiens causa disciplinarum est prima, vel secunda.

Prima est Deus, qui imaginem suam homini communicavit, & eam in nobis collapsam instaurat.

Efficiens secunda est principalis, vel minùs principalis.

Principalis est remota, vel proxima.

Causa remota est partim sensus, partim recta ratio, seu lumen naturae.

Causa proxima est observatio sensuum, experientia, & inductio.

Minùs principalis est impellens, vel instrumentalis.

Causa impellens est interna, vel externa.
Illa ἕγκυψις, hæc συναναρακινησις dicitur.

Impellens interna est partim defectus & indigentia humanæ naturæ, partim naturale sciendi desiderium, omnibus hominibus insitum.

Impellens externa est præstantia, pulchritudo, & facultas illis rebus propria, quas tractamus.

Causa instrumentalis sunt magistri vivi & muti, patroni, bona corporis & fortunæ, locus denique & tempus commodum.

REGULÆ.

I. Suprema causa disciplinarum est Deus, animam hominis afflans.

Principium omnis boni in naturâ & supra naturam est Deus, summum illud bonum, & Pater luminis, à quo descendit omne bonum donum, ut docet Apostolus, Iac. 1.
Itaque cùm disciplinæ omnes bonæ sint, & quidem eximiè (utpote sapientiæ foetus seu filiæ, & matres sive magistræ) non possint alium habere authorem quàm Deum, qui est ipsa sapientia, atque adeò sapientiæ omnis fons, mensura, & regula.

II. Parentes & columnæ omnium disciplinarum sunt sensus, observatio, experientia & inductio.

Vtinam literis aureis, atque amplis, & illustribus, pro foribus omnium scholarum, vel potius firmâ & stabili intelligentia memoriâque in mentibus magistrorum & discipulorum, quatuor ista verba scripta essent: αἴσθησις, ἐποπτεία, ἐμπειρία, ἐπαγωγή, sensus, observatio, experientia, & inductio, vt quoties ea legerent & meminissent, omnium verorum dogmatum causam atque originem legerent & meminissent; quæ præcepti & regulæ cuiusque originem veram demostrarent, vsumque certum declararent.
Ex his sensus omnium primò facit suum officium in homine; & ita facit, vt habeat vim scientiæ, vt ait Aristot. 3. de gener. anim. c. 10. 
Adeò nempe certa est ea cognitio, quæ proficiscitur à sensu rectè se habente.
Inter sensus autem præcipui sunt visus & auditus; quibus tanquam exquisitissimis homo rerum variarum differentias percipit. 
Vnde hi sensus dicuntur λογίζεσθαι. Sed quia non satis est sentire, nisi observemus ea quæ sentimus, secundo loco accedit observatio, quæ est plurium sensuum sive potius sensionum collectio. 
Hanc sequitur experientia, quæ est plurium observationum collectio, & ad certum vsum applicatio.
Plurium denique experientiarum collectio est inductio; quæ vnà cum experientiâ est proxima procreatrix disciplinarum: utpote quæ constant vniversalibus præceptis, per inductionem collectis οὕς μιν δεῖται.

III. Sensus humanæ imbecillitatis, & insitum sciendi desiderium, impellunt naturas non distortas ad discendum.

Sunt quædam ingenia Cyclopica, quæ insuper habent humanitatem & honestatem.
Rursus sunt quædam ingenia heroïca, quæ singulari quodam numinis afflatu consectantur res præclaras.
Sunt denique ingenia quædam stæta, ut vocant, quæ mediocriter bona sunt.
Illa nullo modo impelli possunt ad cognitionem liberalem; ista & hæc duobus modis impelluntur.
Primò enim quo homines sunt ingeniosiores, eò magis sentiunt defectus humanæ naturæ, & ideò ardentissimo desiderio rapiuntur ad remedia quærenda pro isto morbo.
Quo pertinet illud Aristot. 7. polit. sub fin. παν τεχνη ε παίδευσιν τα παλαττομενα βελτιου τι φτιασι ελια υπαρχοντος: Omnis ars & disciplina implere vult id, quod deest naturæ.
Deinde tantus, ut sunt verba oratoris 3. de finibus, innatus est omnibus hominibus cognitionis amor, ut nemo dubitare possit, quin ad eam hominum natura rapiatur nullo inuitata emolumento.
De hoc sciendi desiderio philosophus 1. Metaph. sic ait: πάντες ἀνθρωποι τοῦ εἰδέναι ὀρεγονται φύσει: Omnes homines scire per naturam desiderant.
Appetit autem homo scientiam duplici appetitu, innato & elicito.
Intellige hominem vt consideratur in specie seu naturâ rectâ: non vt in prauo indiuiduo.
Ad elicitum illum appetitum pertinet causa impellens externa; videl. rerum in mundo mirabilium pulchritudo & efficacia: quæ parit admirationem, & hæc studium cognoscendi.
Hinc Aristot. 1. metaph. c. 2. ait: Propter admirationem homines & nunc & olim cœperunt philosophari.
Quod ipsum Plato docet in Theæteto.
Et sanè admiratio est veluti origo philosophiæ.
Nam cùm admirationem pariat ignoratio causarum, & verò excellentia ingenia suspendi nolint, nec ferre queant ignorantiam & tristitiam ex causarum ignorantione ortam, necessariò commouentur ad inuestigandas causas rerum, atque adeò ad constituendam aut discendam philosophiam, quæ causarum magistra est, & ita tollit ignorantiam.
Quà de causa Pythagoras interrogatus, Quis esset philosophiæ finis, respondit, Nihil admirari.
Quam Pythagoræ sententiam ita expressit Horatius:
    Nihil admirari propè res est una, Numici,  
    Soláque quae possit facere & seruare beatum.

IV. Instrumenta philosophia vulgò dicuntur esse naturalia, habitualia, personalia, & realia.

Naturalia sunt sensus, observatio, experientia, & inductio: de quibus paulo ante. 
Habitualia sunt attentio, lectio, selectio, & exercitatio.
Personalia sunt magistri muti, seu authores, & vivi, seu præceptores.
Realia sunt artes instrumentariæ & bona corporis & fortunæ, quatenus sunt instrumenta virtutis intellectualis & moralis.