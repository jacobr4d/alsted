CAPVT VII.  
Generales principiorum divisiones.

PRAECEPTA.

Sequuntur divisiones principiorum, generales, seu communes, numero XIV. hoc ordine.

I. Principia sunt incomplexa, vel complexa.  
Principia incomplexa sunt termini primi disciplinarum, quatenus considerantur extra dispositionem: v.g. ens, essentia, bonum, virtus, justitia.  
Principia complexa sunt axiomata, ex quibus deducuntur conclusiones: ut, Quod tibi non vis fieri, alteri ne feceris.  

II. Principia cognitionis sunt talia per se, vel per accidens. 
Illa primario, haec secundario dicuntur principia.  
Principia per se sunt, quae sua propria vi et natura referuntur ad principatum sive conclusionem: ut, Impossibile est idem esse, & non esse.  
Principia per accidens sunt, quae ad conclusionem referuntur respectu quodam extrinseco & accidentario: qualia sunt illa, quae dicuntur postulata.  

III. Principia sunt naturalia, vel supernaturalia.  
Naturalia pendent à lumine rectae rationis: sive à lege creationis & gubernationis divinae: ut, Totum est maius qualibet parte sua.  

Supernaturalia pendent à generali patefactione divina: ut, Christus est servator noster merito, & efficacia.  

IV. Principia sunt immediata, vel mediata.  
Immediata sunt, quae non habent aliud medium seu principium, per quod à priori demonstrentur: ut, Deus est.

Mediata sunt, quae possunt demonstrari ex principiis superioris scientiae: ut, Principia Optica demonstrantur ex principiis Geometricis.  
Haec possunt dici postprincipia.

V. Principia sunt innata, acquisita, vel infusa.  
Innata sunt, quae homo novit vi intellectus in se agentis: ut, Omne totum maius est suâ parte.  
Haec Scaligero eleganter dicuntur zopyra: aliis, semina aeternitatis.

Acquisita sunt, quae homo proprio studio addiscit: & quidem vel per institutionem: ut, Omnis circulus constat gradibus sive partibus 360. vel per experientiam, ut, Pisces quibusdam in locis sunt atri.

Infusa sunt, quae Deus inspirat.

VI. Principia sunt communia, vel propria.  
Communia sunt, quorum usum multae disciplinae sibi vindicat: ut sunt principia Metaphysica & Logica.

Propria sunt, quorum usus ad unam duntaxat disciplinam pertinet: ut sunt principia Physica.

VII. Principia sunt realia, vel notionalia.  
Realia sunt, quae fundantur immediate in ipsâ re; & dicuntur alias protonoematica: ut sunt principia Physica.

Notionalia sunt, quae fundantur in collatione rerum; & aliter dicuntur principia deuteronoematica: qualia sunt principia Logica, & quaedam Astronomica.

VIII. Principia sunt vel notissima in se, vel notissima nobis.  
Notissima in se sunt, quae suâ naturâ sunt certissima: ut, Deus est.

Notissima nobis sunt, quae respectu nostri sunt certissima: ut, Sol lucet.  
Hoc enim sensu cognoscitur.

IX. Principia sunt generalissima, vel subalterna.  

Generalissima sunt, quae ita sunt principia, ut non sint conclusiones.  
Sunt autem talia vel simpliciter: ut est unum illud, Impossibile est idem esse & non esse: vel secundum quid; quo sensu omnis disciplina habet generalissimum aliquod principium.  
Sic in Arithmetica generalissimum est illud: Unitas est radix omnis numeri & mensura.

Subalterna sunt, quae ita sunt principia, ut etiam sint conclusiones.

X. Principia sunt vel vere & in se principia, vel ex conventione.  
Principia quae vere & in se sunt principia, sunt dignissima: unde et dignitates dicuntur, item veritates.  
Qui duo termini Scholasticos admodum sunt usitati.

Principia ex conventione sunt, quae disputandi vel docendi causa supponuntur: ut sunt hypotheses.  
Huc pertinet distributio principiorum in ἀνθυπόθετα & ὑποθέσεις.

XI. Principia sunt φυσικά, vel θετικὰ. Arist. 1. post. sub finem.

Φυσικὰ sunt, quibus intellectus humanus nativa proprietate assentitur sine prolixiore declaratione: ut, Totum est maius suâ parte, Parentes sunt colendi.  
Haec Aristoteles vocat δυναμεις συμφυτας. 
Damascenus ex veteribus philosophis κοιναὶ ἔννοιαι. 
Alii καταληπτικαὶ φυσικαὶ. 
Stoici προλήψεις, anticipationes & inclinationes naturales.

Θετικὰ sunt, quae vel a Deo revelata sunt, vel in disciplinis ponuntur ad earum conclusiones notificandas & probandas.  
Haec Aristoteles vocat theses, sicut principia φυσικὰ vocat αἰτήματα. 
Sturmus axiomata eleganter vocat pronunciata honoraria.

Principia thetica sunt definitiones, hypotheseis, & postulata.

Definitiones sunt, quae rem genere & differentia explicant: ut, Homo est animal rationale.

Hypotheseis sunt, quae etsi demonstrationem habent, tamen sine demonstratione ponuntur: alias dicuntur propositiones concessae: ut, Omnes anguli per crucem oppositi sunt aequales.

Postulata, Graecis αἰτήματα, sunt propositiones, de quibus artifex cum auditore aliquamdiu paciscitur: ut, Ad quoduis centrum & intervallum describere circulum.  
Alias dicuntur petitiones.

XII. Principia sunt primitiva, vel derivativa.  
Illa sunt simpliciter prima: haec non item.

XIII. Principia sunt confessa, vel dubia.  
Illa suâ luce coruscant: haec lucem habent, sed non ostendunt primâ fronte.

XIV. Principia sunt regulativa, vel regulata.  
Illa gubernant dispositionem artis, & actionem: haec non item.

REGULAE.

I. Principium cognitionis est genus analogicum.  

Id est, habet sub se tales species, quibus tribuitur inaequaliter.  
Nam, v.g. principia innata magis sunt principia quam postulata: & quae per se sunt principia, magis sunt principia quam illa per accidens.  
Quemadmodum igitur substantia est mensura accidentis: sic principia digniora sunt mensurae minus digniorum.

II. Principia incomplexa sunt vel res, vel conceptus simplices: complexa sunt integrae sententiae.

Prima et altissima haec est principii divisio, quod sit incomplexum vel complexum.  
Nam a simplicibus progredimur ad composita.  
Sunt autem duplicia principia incomplexa.  
Primo sunt res, quae nos in notitiam aliorum deducunt; deinde sunt conceptus seu notiones in mente simplices, quae pendent a rebus.  
Sic Deus est primum nomen, & Sum est primum verbum.  
Ideo haec dicuntur principia prima incomplexa.  
Principia complexa vocantur axiomata, late accepto vocabulo, uti Soici illud umunt.