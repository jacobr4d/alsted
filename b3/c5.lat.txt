CAPVT V.
De proprietatibus principiorum cognitionis.

PRÆCEPTA.

HVCVSQVE de principiis essentiæ disciplinarum: iam de principiis cognitionis, è quibus deducuntur conclusiones disciplinarum.

Principia cognitionis hic considerantur quantum ad proprietates, normam, & diuisiones generales.

Proprietates principiorum cognitionis sunt numero quatuor: veritas, necessitas, claritas, & facilitas.

Veritas est, quà principia in se vera sunt, adeo quidem, ut ex iis aliarum rerum veritas colligi possit.

Necessitas est, quà principia ita vera sunt, ut gignant scientiam.

Claritas est, quà principia sunt notiora conclusionibus, & quidem primò & immediatè.

Facilitas est, quà principia facillimè possunt cognosci, & faciunt ut alia facilè cognoscantur.

REGVLÆ.

I. Principia essendi etiam possunt esse principia cognoscendi; sed non contrà.

Nam principium cur res sit, etiam est principium cur res cognoscatur: quia cognitio rei debet esse proportionata essentiæ. 
Sed principium, cur res cognoscatur, non statim est principium cur res sit: quia rei essentia non pendet à nostra intelligentia.

II. Principia cognoscendi mole sunt parva, virtute maxima.

SVnt enim velut semina, quibus ipsæ res insunt virtualiter.
Quemadmodum itaque semen minimum potest arborescere: ita principium minimum infinitarum conclusionum potest esse feracissimum.
Magni ergo faciamus principia sciendi, neque quantitate, sed virtute illa æstimenus.
Vetus id proverbium iubet: ἀρχὴ δὲ τοῦ ἡμίσεος παντός.
Addit Plato, ὀλίγοις ἐρανοῦ μέγιστον εἶναι.
Alij, ut testatur Galenus 9. dogmat. 1. dicebant principium esse τι μᾶλλον δύναμει.

III. Principia κυρίως ita dicta, oportet esse vera.

Principia κυρίως, sive primario dicta, sunt, quæ suâ naturâ sunt principia, non autem ex conventione.
Hæc talia principia debent esse vera.
Nam id, per quod, vera cognoscimus, verissimum esse oportet, juxta totum illud: Propter quod unumquodque tale est, id magis tale est.
Et ex falso verum per se non concluditur.
Hinc recte dici solet: Principiæ sunt unà copulativa: hoc est, adamantino nexu inter se cohærent, sive sint naturalia sive supernaturalia, sive theoretica sive practica.
Ex quo porrò consequitur illud, principia non esse sibi invicem contraria.
Ideò quidquid verum est in unâ facultate, non potest falsum esse in alterâ.
Graviter igitur hallucinantur, qui semper in ore habent illud: Hoc verum est philosophicè, sed falsum theologicè.
Item: Hoc sequitur per philosophiam, destruitur per theologiam.
Hoc quidem verum est, multos fidei articulos, quos Scaliger eruditè vocat cardines religionis nostræ, esse contra rationem corruptam & distortam: sed quid hoc accidens attinet ad ipsam rei naturam atque essentiam?

IV. Principia κυρίως dicta, oportet esse necessaria.

Nam principia debent ita esse comparata, ut gignant scientiam conclusionis, ut appellant, id est, habitum immotum, qui Graecis dicitur ἀμετάπτωτος ἐπιστήμη: non autem pendulum assensum, qui est opinio.
Iam vero scientia est rerum necessariarum, opinio contingentium.
Quidquid ergò contingens est, non potest gignere scientiam.

V. Principia κυρίως dicta, oportet esse priora & notiora conclusione, & causas cur sit, & cognoscatur conclusio, easque immediatas seu primas, & proximas in suo genere.
Proinde principia etiam sunt facilia.

Principia recte dicuntur semina conclusionum, itemque mensurae conclusionum, & eæ quidem mensurantes seu activae, id est tales, ut mensurent suas conclusiones, neque ab iis mensurentur.
Nam principia debent conclusioni lucem adferre atque ita esse comparata, ut ex iis dogmata plane deduci possint.
Necesse igitur est, ut sint priora & notiora conclusione.
Hinc dici solet: Principia sunt cognita. 
Item: Principia sunt confessa.
Quæ igitur sunt incerta, incognita, inconcessa & controversa, nec utrique dissentientium parti communia, hactenus principia non dicentur.
Ideò recte dicitur: Oportet disputantes in certis convenire principiis.
Porro si inter principia & conclusionem alia sint media; ea potius, utpote priora, pro principiis ducenda forent.
Non autem poterunt principia duci in infinitum; sed ad primum aliquod subsistendum est, supra quod non ascendatur.
Cæterum principia debent esse prima in suo genere, non autem simpliciter.
Dantur enim gradus prioritatis inter principia, ita quidem, ut eadem & principia & dogmata sint sive conclusiones & veluti post principia: prout nempe eadem aliàs inferunt, aliàs inferuntur ex aliis.
Atque hæ sunt quatuor proprietates sive requisita principiorum, quæ alij multiplicant, & dicunt principia debere esse vera, immediata, priora, notiora, & causas omnium dogmatum.