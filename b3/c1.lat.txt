ENCYCLOPÆDIÆ
LIBER TERTIVS
EXHIBENS
ARCHELOGIAM, id est, Doctrinam de principiis disciplinarum.

CAPVT PRIMVM.

De fine disciplinarum.

PRÆCEPTA.

Varietas disciplinarum ita discitur ex duobus præcognitis, Hexitogia & Technologia: firmitas illarum petitur ex tertio præcognito, quod nobis appellatur Archelogia.

Archelogia est tertium è quatuor præcognitis disciplinarum, de ipsarum principiis.

Estque generalis, vel specialis.

Archelogia generalis persequitur principia omnibus disciplinis communia.

Principia disciplinarum sunt causæ, quarum vi illa sunt.

Súntque alia essentiæ, alia cognitionis. Usitate appellantur principia essendi & cognoscendi.

Principia essentiæ sunt causæ disciplinarum externæ, & internæ. Ibi sunt finis, & efficiens: hic materia, & forma.

Finis disciplinarum est alius per se, alius per accidens.

Finis per se est, qui disciplinis est quasi internus; seu, ad quem disciplinæ essentialiter referuntur.

Estque absolutus, vel relatus.

Finis absolutus est, quem disciplinæ habent in seipsis spectatæ.

Estque generalis, vel specialis.

Finis generalis est, quem disciplinæ cum aliis rebus habent communem.

Estque princeps & architectonicus, gloria DEI; vel subordinatus, ut salus æterna hominis, & instauratio imaginis DEI.

Finis specialis est, qui reciprocat cum disciplinis: ut est cognitio discenti proposita.

Finis relatus est, quem disciplinæ habent in ordine ad se invicem: uti est usus cognitionis.

Finis per accidens est, ad quem disciplinæ ordinantur accidentaliter: uti sunt honor, gloria, opes, amici, authoritas, &c.

REGVLÆ.

I. Archelogia tradit principia disciplinarum, quatenus illorum præcognitio est necessaria.

Αρχαιολογία est λόγος περὶ ἀρχαίων, id est, historia de rebus antiquis. 
Sed ἀρχέλογία (voce κατ' ἀναλογίαν ficta) est λόγος περὶ τῶν ἀρχῶν, id est, doctrina de principiis, & quidem de principiis disciplinarum, quatenus nempe illa præcognosci est necessarium. 
Nam omnino interest, ut institutio aliqua generalis de principiis præmittatur omnibus disciplinis, quia illæ multa habent communia in hoc doctrinæ capite.

II. Finis disciplinarum per se debet accurate discerni à fine per accidens.

Si enim fines illi accidentales, quos recitavimus, ab aliquo fiant primarii, seu ut principales spectentur, non tam vir doctus, quam sophista ille euadit. 
Nam, ut monuit Arist. 2. elench., sophista tantum vult videri doctus, lucri, aut ambitionis gratia: sed veræ eruditionis sectator cupit revera sapiens esse; illa vero externa si accedunt, non spernit. 
Conqueritur sæpius Galenus, quod plerique sui ævi Medici accuratori artis Medicinæ spreta cognitione, honores tantum & opes sectarentur. 
Plinius etiam non semel suo sæculo exprobrauit, quod solæ artes lucro sæ colebantur. 
Itaque in eos uterque invehitur, qui propter fines istos accidentales potius discunt, quam propter fines per se. 
Hâc de re insignis est locus apud Iohannem Franciscum Picum Mirandulam lib. 2. de studio divinæ & humanæ philosophiæ. 
Magiis, inquit, exorbitant, qui literis quasi mercatura utuntur, ut pecunias congregent & mercenarium faciunt studium sapientiæ. 
Dirigunt enim ordine præpostero internum bonum ad externum, nobile ad ignobilius. 
Horum hominum genere adeò infectum est præsens sæculum, ut sint nonnulli, quibus persuaderi non potest quemquam esse, qui ob aliud studiis literarum incumbat, quam ob lucri cupiditatem.

III. Mensura disciplinarum omnium, catholica, & præcipua, debet esse gloria Dei, & salus nostra æterna.

Picus ille, quem modo citavimus, d.l.c.4. eleganter ait: Nunc de philosophandum finibus per se tractandum. 
Potest homo meo judicio, multifariam suam de literis notitiam, iam habitam aut quæsitam, dirigere in Deum, proximum, & seipsum. 
In se autem trifarìam, aut ad bona animi permanentia, ut sciat tantum: aut apparentia, ut gloriam captet: aut ad externa, ut pecunias divitiasque congreget. 
Et cap.5. Falli autem omnes, præter illos, qui in Deum suam scientiam ordinant, non difficile est monstrare. 
Sicut enim naturales effectus, si suis causis non substent, virtute propriâ destituuntur, quando amittunt influentiam eam, quâ ab iisdem causis tutantur, augentur, & conservantur: ita anima, quæ a Deo non modo in fieri, sed etiam in esse (ut verbis nostrorum utamur theologorum) dependet, si ipso non subestet, imò quantum naturæ sinit capacitas, assimilare se conetur, opere suo frustratur. 
In eum enim semper & cognitione, & amore tendere debet, si quietem nancisci cupit. 
Quapropter Augustinus aiebat, fecisse nos Deum ad se, & inquietum esse cor nostrum, donec in eo eodem requiesceremus. 
Quies autem haec non tantum ad intellectum pertinet, sed ad ipsam voluntatem, quâ per amorem ei coniungimur. 
Nam si effectus perfectio in assimilatione causæ consistit: infinito autem amore Dei creatura producta sit: sequens est, ut amore in ipsum tendat anima, si quiete & pace donari bearique desiderat. 
Quare scientia per se amore destituta, tantum abest ut nostrum sistere pacareque animum possit, ut etiam sit causa, quod semper ästuat, ac fluctuet: idque eo magis, cum adeo sit noster intellectus imbecillis, ut nihil fere sciat comparatione eorum, quæ nosse autet. Hactenus Picus. 
Ex his luce meridianâ clarius est, Deum, seu gloriam eius, esse debere omnium disciplinarum σκοπὸν ἀπώτατον, seu finem ultimatûm, ut loquuntur Scholæ. 
Ita enim perficiuntur omnes nostræ actiones; ìmo nos ipsi, qui agimus, perfìcimur animo & corpore, in hác & future vità.

IV. Finis proximus disciplinarum est cognitio rei in discente generanda; finis remotus est usus cognitionis.

Proximus finis is dicitur, quem primò assequi volumus; remotus vero est, ad quem proximus refertur. 
Finis proximus disciplinarum est entium cognitio, seu πολυμάθεια. 
Nam dicenti proposita est cognitio vel philologiæ, vel philosophiæ, vel facultatum quæ philosophiam excipiunt, vel artium mechanicarum, vel denique istorum omnium, aut certè plurium ex iis. 
Ad quæ quinque genera revocamus infinitam τῇ γνῶσιν multitudinem, quæ proposita est ei, qui πανεπιστήμων ἐ πάνσοφος (ut loquuntur) fieri & dici velit. 
Nam in istis quinque τῇ γνῶσιν generibus versatus esse debet is, qui omniscìus, ut ita dicam, haberi velit. 
Finis remotus disciplinarum est usus cognitionis. 
Nam cognitio ad multiplices usus & fructus, quos parit, refertur. 
Usus autem cognitionis est vel in docendis rebus perceptis, vel persuadendis rebus agendis, vel agendis rebus honestis, vel denique efficiendis rebus vitæ humanæ necessariis, aut utilibus, aut delectabilibus. 
Ad quos fines, numero quatuor, referri ac reduci potest ea, quam nobis comparauimus discendo, cognitio. 
Et primo quidem cognitio refertur ad docendum res perceptas.
Nam, ut inquit Ambrosius lib. 1. de offic., multi discunt, ut percepta doceant. 
Est enim laudabile docere quæ didiceris, & aliis scientiam communicare. 
Atque huc cognitionem suam referunt doctores scholarum. 
Docemus autem vel vivâ voce, vel scriptis mandando quæ sunt cognitione digna. 
Deinde, cognitio referri potest ad persuadendum res agendas, vel credendas, quod respiciunt oratores sive ecclesiastici, sive sæculares. 
Tertiò, cognitio refertur ad res honestas agendas. 
Refertur autem actio honesta vel ad θεοσέβειαν, id est, cultum divinum, quem spectat theologus practicus: vel ad componendos mores, quod proprium est philosophi moralis: vel ad politiam conservandam, quod spectat Politicus: vel ad œconomiam prudenter instituendam, quod proprium est patrisfamilias. 
Quartò, cognitio refertur ad earum rerum affectionem, sive acquisitionem, quæ sunt necessariæ, aut utiles vitæ degendæ, aut etiam delectabiles; quod spectant omnes artes, liberales & illiberales. 
Nam illarum aliarum aliæ sunt necessariæ vitæ degendæ, aliæ utiles, aliæ tantum delectabiles.

V. Omnes disciplinæ suo modo faciunt ad instaurationem imaginis Dei in homine.

Nam imago Dei præcipuè posita est in sapientiâ & justitiâ, seu, in sanitate intellectus, & sanctitate voluntatis. 
Iam verò propositum est omnibus disciplinis, ut alterutrum in nobis promoveant. 
Itaque omnes, pro suâ quæque ratâ, instaurant imaginem Dei in nobis collapsam.