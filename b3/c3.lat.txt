CAPVT III.  
De materiâ disciplinarum.

PRÆCEPTA.

EVRVNT causæ externæ disciplinarum: sequuntur internæ, materia & forma.

Materia disciplinarum est remota, vel propinqua.

Remota est partim terminus, partim præceptum & regula, partim commentarius, in quo sunt distinctiones & quæstiones.

Propinqua est methodicum systema præceptorum & regularum.

REGVLÆ.

I. Materia disciplinarum est partim sensibilis, partim intelligibilis.

Sensibilis; quatenus disciplinæ considerantur ut systemata. 
Sic enim incurrunt in oculos, habentque partes quantitativas ad sensum patentes. 
Intelligibilis; quatenus disciplinæ considerantur ut habitus mentis.

II. Materia disciplinarum diversa est, sed non adversa.

Cum Encyelopædia sit ex numero illorum, quæ dicuntur aggregata, necesse est ut materia ipsius sit varia & diversa: quod ipsum in mundo, ecclesiâ, & scholâ videre est. 
Sed quia non est accidens fortuitum & casuale, ut loquuntur, quale est acervus lapidum quibus ligna & alia heterogenea permista sunt, sed ordinatum & accuratum, sivut variæ partes se non perimant, sed harmonicè conspirent.

III. Materia disciplinarum præceptis & regulis absolvitur.

Præcepta sunt ipsæ definitiones & distributiones. 
Regulæ sunt partim theoremata de sciendis, partim canones de agendis, si accuratè velimus loqui. 
Nec est quod dicas, præcepta quoque esse regulas, & contrà. 
Sic enim latè accipis utrumque vocabulum. 
Neque etiam est quod dicas, definitiones & distributiones sufficere. 
Etsi enim è definitionibus & distributionibus erui possint regulæ, quippe quæ in illis insunt virtualiter, hoc tamen non prohibet, quo minus distinctè proponantur regulæ. 
Nam si virtualem continentiam, ut loquuntur, velimus considerare, definitio cujusque rei, puta artis vel scientiæ, complectitur totam rei naturam: unde definitio dicitur sol, oculus, fundamentum, & peripheria cujuslibet tractationis: neque tamen statim omnem rei naturam tenet, qui definitionem ipsius habet. 
Adduntur enim distributio, & definitiones partium distributionis. 
Quà quidem de re videris Didacticam, & Logicam. 
Sed quid statuendum de commentariis? 
Illa continent declarationem & demonstrationem præceptorum & regularum: & proinde nihil sunt aliud, quàm præcepta & regulæ extensæ.