CAPUT IV.

De formâ disciplinarum.

PRÆCEPTA.

Forma disciplinarum est ipsarum unio & connexio in certis principiis, objecto, & fine.

Ea forma spectatur vel absolutè, vel relatè ad nostram cognitionem.

Absolutè spectata forma est perfecta illa unio, quæ nobis non est planè cognita, utcunque tamen adumbratur methodicâ disciplinarum dispositione.

Relatè illa unio & connexio variat, secundùm varios gradus, quibus inest in variis hominibus.

REGULÆ.

I. Ordo disciplinarum accuratus est accensendus rebus necessariis, non verò arbitrariis & contingentibus.

Ordo duplex est, necessarius & arbitrarius. 
Ille pendet ab ipsâ rerum naturâ: iste pendet à nostrâ prudentiâ.
Ordo, qui est forma disciplinarum, minimè pendet à nostro arbitrio. 
Etsi enim homo aliter atque aliter disponit disciplinas, prout ipsi vel hæc illa dispositio & connexio videtur melior: disciplina tamen in ideâ considerata non pendet à nostro arbitrio.
Quod velim notare illos, qui methodum disciplinarum habent pro nescio quâ cerâ, quæ in omnes partes possit flecti. 
Hoc quidem verum est, ordinem disciplinarum apud varios esse varium.
Sed quid hoc ad essentiam disciplinarum? 
Necessè igitur est, ut meminerimus illud, quasdam disciplinarum partes suâ naturâ esse supremas, quæ nullo hominis conatu possunt fieri non supremæ, id est, mediæ vel infimæ, & contrà.
Nimirum disciplinæ ita secantur et res; & ideò fundamentum ordinis qui est inter disciplinas, quærendum est in ipsâ rerum naturâ.

II. Diversæ disciplinæ uniuntur inter se triplici vinculo planè sororio.

Primum vinculum est communium principiorum.
Dantur enim communes notitiæ, à quibus tanquam cardinibus dependent omnes disciplinæ.
Secundum est vinculum unius objecti, intellectus nimirum & voluntatis: item veri & boni.
Nam intellectus & voluntas sunt principale subjectum informationis: verum & bonum sunt commune subjectum tractationis.
Tertium est vinculum finis, qui est hominis perfectio.
Propter hanc arctissimam connexionem fit, ut disciplinæ sibi mutuas operas tradant.
Et hæc est illa catena Homerica, in quâ annulus annulum ita capit, ut si unum trahas, omnes continuò sequantur: si unum demas, tota catena dissolvatur.
Hæc denique vnio efficit, vt Encyclopaedia fiar vera hermathena.