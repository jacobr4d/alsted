CAPVT IX.

De habitibus infusis; puta fide supernaturali, lumine prophetico, & dono miraculorum atque linguarum.

PRÆCEPTA.

ΗABITVS intellectualis infusus sequitur; qui est ordinarius, ut fides diuina, siue supernaturalis; vel extraordinarius, vt est lumen propheticum, itemque donum miraculorum & linguarum.

Fides diuina est lumen in mente supernaturaliter accensum, quo homo inclinatur ad firmiter assentiendum testimonio diuino.

Lumen propheticum est, quo mens imbuitur, vt possit præuidere & prædicere futura, quae solus Deus reuelat.

Donum miraculorum est habitus, quo quis inclinatur ad videndum & patrandum ea, quae superant vires omnium creaturarum.

Donum linguarum est habitus, quo quis inclinatur ad vtendum linguis ordinariâ viâ non didicitis.

REGVLÆ.

I. Fides supernaturalis, siue sit generalis & historica, siue specialis & saluifica, sedem suam formaliter habet in intellectu.
Ratio prioris assertionis est; quia fides historica est firmus assensus, quo homo assentitur iis omnibus, quæ verbo DEI traduntur. 
Ratio posterioris assertionis est; quia fides salutifera, siue iustificans, est firmus assensus, quo homo ita assentitur promissionibus euangelij, vt non tantum credat eas esse veras, sed etiam ad se peculiariter pertinere. 
Itaque iudicat illas sibi factas esse, hoc est, sibi adiudicat & appropriat, vt loquuntur. 
Duæ igitur sunt partes fidei iustificantis, nempe 1. cognitio promissionum Dei in Christo. 2. & assensus firmus, quo quis firmiter credit has promissiones ad se pertinere. 
Huius autem tum cognitionis, tum assensus subiectum est intellectus: teste ipso Apostolo Hebr. 11. 3. Fide intelligimus aptata esse sæcula. 
Ex hoc assensu nascitur fiducia, quâ animus, posito terrore, in Dei amore conquiescit.
Quæ quidem fiducia est in voluntate; vt pote quæ nihil aliud est, quam spes roborata, quæ terrorem excussit. 
Cum ergo non sit vero consentaneum, vt qualitas una eademque numero sit in duobus subiectis: nec possit una eademque virtus esse perfectio intellectus & voluntatis: nec duæ virtutes specie differentes possint in vnā coalescere: censēmus aliud esse fidem, aliud fiduciam, & hanc esse illius fructum & effectum inseparabilem: vt docet Apostolus Eph. 3. 12. 1. Tim. 3. 13.
Nam simulac mens firmo assensu credidit promissiones Euangelij ad se pertinere, illicò terrores extinguuntur, & voluptas placida pace componitur, lætitiæque solida perfunditur; per quem fit, vt animus plenus fiducia, dictante spiritu adoptionis, DEVM familiariter, multaque cum libertate compellat. 
Idipsum porro evincit natura contrariorum. 
Nam si fiducia esset pars fidei, trepidatio opposita fiduciae, pars esset incredulitatis. 
Nam ut fides opponitur dubitationi, ita fiducia trepidationi. 
Quod si fides & fiducia essent una virtus, haberent unum contrarium.
Denique, ut aliud est credere, aliud confidere, ita aliud est fides, aliud fiducia. 
Sed hæc ita sunt cognata, & ita mutuo necessitudinis vinculo inter se se continentur, ut quemadmodum ignis desinit esse ignis sublato calore, ita fides sublata fiducia non sit fides, sed dubitatio.
Inde est, quod apud Latinos authores credere aliquando sumitur pro confidere, ut apud Virgilium Ecloga 3. Non bene ripæ Creditur. Et Eclog. 2. Nimium ne crede colori. 
Nec certe per id quidquam de dignitate fidei detrahitur, si dicamus fiduciam esse effectum, qui fidem necessario consequatur; quia sic loquitur Scriptura; & fidei natura melius ita declaratur, quam si fiducia dicatur esse pars fidei.
His non adversatur, quod Scriptura fidem locat in corde Rom. 10. 10. Act. 8. 37. & alibi. 
Nam visatum est in Scriptura, ex Hebræorum more, per cor intelligere mentem sedemque cogitationum: ut Matth. 9. 4. cap. 15. 19. Psalm. 14. 1.
Porro fides iustificans non est habitus intellectualis theoreticus, sed practicus; quia est ὁμόνοιας est in mente, tamen παρρησίας est in voluntate.

II. Habitus infusi extraordinarii aut sunt purè intellectuales, aut purè morales, aut mixti.
Primæ classis sunt lumen propheticum, donum linguarum, & similia.
Illa siquidem æque in reprobos, atque in electos possunt cadere.
Secunda classis sunt spes & charitas.
Hæc enim propria sunt credentium.
Tertia classis est donum miraculorum.
Illud enim est habitus partim mentis, videntis & intelligentis DEVM hoc vel illud per nos certo facturum; partim voluntatis, propendentis ad promptam executionem miraculi.
Similis, ita digere istos habitus.
Alii sunt theoretici, ut lumen propheticum; alii practici, ut donum miraculorum; alii poetici, ut donum linguarum.
De his habitibus legatur Apostolus 1. Cor. 12. & 14.